
ADAM DE LA HALLE

                          Li congiés Adan


C'est li congiés Adan

I		Comment que men tans aie usé,                                       M'a me conscienche « acusé
		(66d) Et toudis loé le meilleur;
	4	Et tant le m'a dit et rusé 
		Que j'ai tout soulas refusé 
		Pour tendre a venir a honnour.
		Mais le tans que j'ai perdu plour,
	8	Las! dont j'ai despendu le fleur 
		Au siecle qui m'a amusé.
		Mais ch'a fait forche de signeur,
		Dont chascuns amans de l'erreur
	12	Me doit tenir pour escusé.

II		Arras, Arras! vile de plait
		Et de haïne et de detrait,
		Qui soliés estre si nobile,
	16	On va disant c'on vous refait!
		Mais se Diex le bien n'i ratrait,
		Je ne voi qui vous reconcile.
		On i aime trop crois et pile,
	20	Chascuns fu Berte en ceste vile
		Au point c'on estoit a le mait.
		Adieu de fois plus de .c. mile!
		Ailleurs vois oïr l'Evangile,
	24	Car chi fors mentir on ne fait.

III		Encor soit Arras fourmenés,                              Si [i] a il des bons remés
		A cui je voeil prendre congiet,
	28	Qui mains grans reviaus ont menés 
		Et souvent biaus mengiers donnés, 
		Dont li usages bien dechiet;
		Car on i a si pres faukiet
	32	C'on leur a tout caupé le piet
		Seur coi leur deduis ert fondés.
		Chil ont fait grant mortel pechiet,
		Qui tant ont a rive sakiet
	36	Que tes viviers est esseués.

IV        (67a) Puis que che vient au congié prendre,
		Je doi premierement descendre 
		A cheus que plus a envis lais.
	40	Aler voeil mon tans miex despendre, 
		Nature n'est mais en moi tendre
		Pour faire cans ne sons ne lais.
		Li an acourchent mes eslais;
	44	De che feroie bien relais
		Que je soloie plus chier vendre.
		Trop ai esté entre les lais,
		Dont mes damages i est lais:
	48	Miex vient avoir apris c'aprendre.

V		Adieu, Amours! tres douche vie,
		Li plus joieuse et li plus lie 
		Qui puist estre fors paradis! 
	52 	Vous m'avés bien fait en partie.
		Se vous m'ostastes de cle[r]gie,
		Je l'ai par vous ore repris;
		Car j'ai en vous le voloir pris
	56	Que je racate los et pris
		Que par vous perdu je n'ai mie, 
		Ains ai en vo serviche apris, 
		Car j'estoie nus et despris
	60   Avant, de toute courtesie.

VI        Bele, tres douche amie chiere !
		Je ne puis faire bele chiere,
		Car plus dolans de vous me part
	64	Que de rien que je laisse arriere.
		De mon cuer serés tresoriere
		Et li cors ira d'autre part
		Aprendre et querre engien et art
	68	De miex, valoir; s'i arés part:
		Que miex vaurrai, mieudres vus iere.
		Pour miex fructefiier plus tart,
		(67b) De si au tierc an ou au quart
	72	Laist on bien se terre a gaskiere.

VII       Congié demant de cuer dolant
		Au milleur et au plus vaillant 
		D'Arras et tout le plus loial,
	76	Symon Esturion, avant,
		Sage, debonnaire et souffrant,
	 	Large en ostel, preu au cheval,
		Compaignon liet et liberal,
	80	Sans mesdit sans fiel et sans mal, 
		Biau parlier, honneste et riant;
		Et si aime d'amour coral:
		Je ne sai homme chi aval
	84	Que femes doivent amer tant.

VIII    	Bien doi avoir en ramenbranche
		.II. freres en cui j'ai fianche,
		Signeur Baude et signeur Robert
	88	Le Nommant; car il m'ont d'enfanche 
		Nourri et fait mainte honnestanche; 
		Et se li cors ne le dessert,
		Li cuers a tel cose s'aert
92	Que, se Dieu plaist, meri leur iert
		Se Diex adreche m'esperanche.
		Leur huis m'ont esté bien ouvert: 
		Cuers qui tel compaignie pert
	96	Doit bien plourer le dessevranche.

IX		Bien est drois, puis que je m'en vois,	
		Que congié prengne as Pouchinois:
		Nommeement a l'aisné frere,
	100	C'est signeur Iakemon, ançois,
		Qui ne sanle mie bourgois
		A se tavle, mais emperere:
		Je l'ai trouvé au besoing pere,
	104	Car il mut parole et materre
		(67c) C'on m'aidast au partir d'Artois.
		Or pren cuer en le gent avere!
		J'ai esté vers, au primes pere:
	108	Dou fruit n'aront fors li courtois.

X		Sires Pierres Pouchins, biaus sire!
 		Je ne doi mie estre sans ire
		Quant de vous partir me couvient,
	112	Tant m'avés fait! Diex le vous mire,
		C'au departir mes cuers souspire
		Toutes les fois qu'il m'en souvient.
		La Vile est bien alee a nient,
	116	De coi Cités bonne devient
		Par vo venue, bien l'os dire,
		Plus que pour home qui s'i tient.
		Pour avoir chascun qui la vient,
	120	Faites vo serjant estre au Pire.

XI		Puis c'aler doi hors de men lieu,
		Hauiel, Robert Nasart, adieu!
		Gilles Li Peres, Jehans Joie,
	124	Au jouster n'estes mie eskieu:
		De bos avés fait maint alieu
		Et maint biau drap d'or et de soie
		Mis en feste. Las! or est coie
	128	Le bonne vile ou je veoie
		Chascun d'onneur faire taskieu.
		Encor me sanle il que je voie
		Que li airs arde et reflamboie
	132	De vos festes et de vo gieu.
	
XII		Bien doi parler entre les bo[i]ns
		De Colart Nasart qui est joins,
		Bons et nes, courtois et gentiex.
	136	Seur tous jones grasce li doins,
		Encor ne li soit il besoins,
		Car s'il estoit aplus des chiex,
		(67d) Si sanle il estre d'un roy fiex
	140	Et vient si bien qu'il ne puet miex.
		Pour estre de valeur au loins,
		Emploiier son tans li doinst Diex
		Si bien qu'il en soit prisiés viex:
	144	Du jour est li vespre tesmoins.

XIII		A tous ceus d'Arras en le fin
		Pren congié pour che que mains fin
		Ne me cuident de cuer vers eux.
	148	Mais il i a maint faus devin
		Qui ont parlé de men couvin,
		Dont je ferai chascun hontex;
		Car je ne serai mie tex
	152	Qu'il m'ont jugié a leur osteux
		Quant il parloient aprés vin,
		Ains cueillerai cuer despiteus
		Et serai fors et vertueus
	156	Et drois, quant il gerront souvin!
	
			Chi fine li congiés Adan.

