

ANONYME -  FARCE FRANÇAISE  DU QUINZIÈME SIÈCLE
Imprimée à Paris vers 1540.

Du RECUEIL DE FARCES FRANÇAISES INÉDITES DU XVe SIÈCLE
de GUSTAVE COHEN
The Mediaeval Academy of America
Cambridge, Massachusetts,1949

FARCE NOUVELLE A SIX PERSONNAGES,

c'est á savoir:

REGNAULT, qui se marie á LAVOLLEE
GODIN FALLOT
FRANC ARBITRE
LAVOLLEE
MESSIRE JEHAN
et son CLERC

--REGNAULT  commence en chantant:

        Chascun  m'y crye: marie toy,marie,
        Hélas! je n'ose tant suis bon compaignon,"

--GODIN

        Mais veult-on plus joyeuse vie
        Qu'avoir sa plaisance assouvie
        Et rustrer avec les mignons.

--FRANC ARBITRE

        Fy de deuil et de fantaisie,
        D'aucun y a qui se soucye;
        Ne suyvez plus tels compaignies,

--GODIN

        Alègres!

--FRANC ARBITRE

        Preux,

--GODIN

        Droitz comme joncz.

--FRANC ARBITRE

        Prestz à gauldir et tard et tost.

--GODIN

        Voicy  mignons hardis et promptz
        pour faire departir ung ost.

--FRANC ARBITRE


        Regnault, qu'as-tu, tu ne dis mot?

--REGNAULT

        Je songe, je pense.

--GODIN

        Ma foy,toujours seray Godin Falot,
        Hante qui vouldra  avec moy!

--REGNAULT

        Une fois fault penser de soy,
        Je l'ay  leu en aucun chapitre.

--GODIN

        Et donques à ce que je voy,
        Tu veulx  laisser ton franc arbitre.

--REGNAULT

        Brief je me mectray au registre
        Des mariez,car il le fault.

--GODIN,FALOT ET FRANC ARBITRE, en chantan:

        "Tu t'en repentiras,Regnault,
        Tu t'en repentiras."

--FRANC ARBITRE

        Sces-tu bien cooment tu seras,
        Se tu te metx en mariage?

--REGNAULT

        Nenny,par ma foy!

--GODIN

        Tu n'yras plus avec nous en garouage.

--REGNAULT

        Sçavoir vueil que c'est de mesnaige
        Car aucun m'ont dit que c'est blasme,
                En  chantant:
        "Regnault, se tu prens femme
        Garde que tu feras."
        Je seray refait gros et gras,
        Comme on m'a donné à congnoistre.

--FRANC ARBITRE

        Et voire mais tu dineras
        Souvent à la table ton maistre.


--GODIN

        Avec Franc Arbitre veulx  estre.
        
--REGNAULT

        Saint Jehan ,je veulx devenir chiche.

--FRANC ARBITRE

        On fait bien gens mariez  paistre.
        Pour pain blanc mengüent de la miche.

--REGNAULT

        Je me mectré en un lieu riche;
        Ne vous chaille,j'entens ma game!
                Chantant:
        " Se tu prens jeune femme,
        Elle te reprochera,Regnault,
        Tu t'en repentiras."

--GODIN

        Veulx-tu laisser jeulx et esbatz,
        Pour t'en aller bouter en tutelle,
        Et t'asubjecter à un bas
        Pour voulloir chevaucher sans selle?

--REGNAULT

        C'est une plaisance immortelle
        Quant on a une femme saige.

--FRANC ARBITRE

        Tousjours est jalouse et rebelle
        Quant elle vient ung peu à l'aage.

--REGNAULT

        Marier me vueil,voicy raige,
        Car je ne puis acquérir blasme.
                Chantant:
        "Se tu prens vieille femme,
        Elle te rechinera."
        Et bien on en demandera
        Une jeune joyeuse et frisque.

--GODIN

        Par ce point on t'apellera
        Jaloux, tu seras fantastique.

--REGNAULT

        J'auray une belle relique
        Que je baiseray de jour et de nuyt;
        Brief c'est une chose angelique


        Qu'estre marié.

--FRANC ARBITRE

        Cela nuist.

--REGNAULT

        C'est soulas,c'est plaisir, c'est bruit,
        Quant on a une jeune femme et belle,
        Car quant on s'esveille à minuit,
        On peult besogner sans chandelle.

--GODIN

        Jeune femme tient en tutelle
        Son mary.

--REGNAULT

        Jeune femme auray.

--FRANC ARBITRE

        Tu l'auras telle quelle.

--REGNAULT

        En effait,je me marieray;
        Avec elle temps passeray,
        Voire sans faire tort à  âme.

--LES AULTRES en chantant:

        "Se tu prens jeune femme,
        Cocu  tu en seras;
        Tu t'en repentiras."

--REGNAULT

        A! par le corps bieu,non seray,
        Doulcement je la traicteray,
        Et en useray de beau langaige.

--GODIN

        Jamais ne te conseilleray
        Te marier.

--FRANC ARBITRE

        Tu seras donc foul.

--REGNAULT

        Mais saige,
        Je merray ma femme en voiage
        Et puis en l'ombre d'une haue,
        Nous ferons nostre tripotaige;


        Brief il est  bien temps que j'aye
        Une femme qui soit de mise,
                En chantant:
        "Quant ira à l'eglise,
        Le prestre  la verra."
        Et puis il luy conseillera
        Son salut; cecy  sans broquarder;
        Par Dieu,pas ne la mengera;
        Les yeulx sont faicts pour regarder.

--GODIN

        Quant Venus vieult dame happer,
        Regnault ,de cecy  remembre!
        De prestre ne peult eschapper
        Nomplus que le festu à l'embre.
                Chantant:
        "La merra en sa chambre,
        Ung enfant luy fera,Regnault,
        Tu t'en repentiras,Regnault."

--REGNAULT

        Goddin Falot,tu en diras
        Ce que tu vouldras,mais je me vante,
        Que comme moy tu ne seras
        Clos ne couvert au feu la plante.
                En chantant:
        En quiconques chante,tu repondras.

--FRANC ARBITRE

        Il fault que ta femme soit sainte,
        Vestue,preparée et coincte,
        Que tu souffriras paine amère.

--REGNAULT

        Se ma femme est grosse et ensaincte
        Je feray bonne chère mainte,
        Et auré compère er commère,
                chantant;
        "Et qui qu'en soit le père,
        Tu seras le papa,
        Tu t'en repentiras,Regnault
        Tu t'en  repentitas."

--GODIN

        Soy marier,c'est grant folie.

--REGNAULT

        Comme quoy?

--FRANC ARBITRE

        L'homme franc se lie
        Du lien cruel et sauvaige.


--REGNAULT

        Mais est hors de melencolie.

--GODIN

        Regnault ,par Dieu,je le vous nye.
        Point ne passeray ce passage.

--FRANC ARBITRE

        Se tu te boutes en mesnaige,
        Tu ne fis onc tel mesprison.

--GODIN

        Te sera-il pas bien sauvage
        Garder désormais la maison.

--REGNAULT

        Nenny.

--FRANC ARBITRE

        Pourquoy?

--REGNAULT

        Le beau blason
        De ma femme et le doulx caqurt
        Me seront à peu d'achoison
        De bien brief faire mon pacquet.

--GODIN

        S'elle va en quelque banquet
        Où plusieurs sont escornifflées,
        La où maint mignon perruquet
        Frappe du billart au tiquet.
        Quant on a les torches soufflées.

--REGNAULT

        Femmes qui sont bien renommées,
        N'acquièrent jamais mauvais bruit
        Et ne doyvent estre blasmées.

--FRANC ARBITRE

        Raison?

--REGNAULT

        Ilz ont leur saufconduit.

--GODIN


        Tu ne viendras plus au deduit.

--RRGNAULT

        Ne m'en chault; j'auray mon pain cuit,
        Plus ne conteray mon escot.

--FRANC ARBITRE

        Pren congié de Godin Falot.

--GODIN

        Franc Arbitre tu laisseras.

--FRANC ARBITRE

        De te marier si tost,
        Par Dieu,tu t'en repentiras.

--GODIN

        Or sa,Regnault,quant tu viendras
        En ta maison,gay et joyeulx,
        Tes petiits enfans trouveras
        Tous breneux,tu les torcheras;
        Ce n'est pas tout fait,si m'aist Dieulx.

--FRANC ARBITRE

        Tu te trouveras en plusieurs lieux,
        Où tu n'oseras plus aller.

--REGNAULT

        Merier me veuil pour le mieulx;
        Vous perdez temps de m'en parler.

--GODIN

        Ainsi tu n'iras plus galler
        Avec Godin Falot.Regnault,
        Je t'ay veu si bien avaller
        Un beau petit paté tout chault.

--REGNAULT

        Uneffois retirer se fault,
        Gens mariés sont resolus.

--FRANC ARBITRE

        Je sçay  bien dont vient le deffault;
        Tu n'as pas leu MATHEOLUS.

--GODIN

        Jeulx de bateaux,harpes et lucz,
        Dances,esbatz,as tant aimés.

--REGNAULT

        Je n'en veulx plus.

--FRAMC ARBITRE

        Pourquoy?

--REGNAULT

        Ce ne sont qu'abus.

--GODIN

        Regnault,tu entens mal ton cas.

--FRANC ARBITRE

        En mesnaige sont tous debatz,
        Femmes ne sont poinr sans riotes.

--GODIN

        Tousjours sourdent noises et desbatz
        Et est on plus subjet au bas,
        Que sotz ne sont à leurs marottes.

--FRANC ARBITRE

        Femmes demandent robes,cotes,
        Sainctures,tissus,demi sainctz,
        Chaperons,passe-mariotes.
        Les aucunes font des bigotes,
        Et si font plaisir aux humains;
        Mariez sony-ilz point contrains
        De fournir  à l'apointement?

--REGNAULT

        Je me marie, car je crains
        Estre oingt de cet oignement.

--GODIN

        Considerés premierement
        Qu'il fault varletz et chamberières,
        Et qui feront secretement
        A tes despens de bonnes chères.

--FRANC ARBITRE

        Item,provisions sont chières,
        Pense ung petit en ton oultrage,
        Et que testes sottes legières
        Te veulent mettre en mariage.

--GODIN


        Se tu as mauvais voisinnage,
        Et avec toy on hante ung peu:
        Conclusion,non en eschappe,
        Non plus qu'on fait du mau saint Leu.

--FRANC ARBITRE

        Il est certain.

--GODIN

        Velà le neu!

--REGNAULT

        Faire cecy on n'oserait,
        J'en bouteray  mon doy au feu.

--FRANC ARBITRE

        Et par mon âme,il bruleroit.

--GODIN

        Qui les enormes maulx diroit
        Qu'on a trouvé en mariage,
        Jamais on se mariroit.

--REGNAULT

        Esse une chose si sauvaige?

--FRANC ARBITRE

        Exemples en avés maintenent
        D'ung homme de laische couraige,
        Qui a baillé sa femme en gaige,
        Trois mois pour trente frans contant.

--REGNAULT

        Cil qui a fait est consentant
        D'estre cocu et ne luy chault
        Lequel bout en voise devant.

--GODIN

        Garde d'estre en ce point,Regnault.

--REGNAULT

        J'auray plus cher prendre un fer chault
        Aux dens que faire telle chose.

--FRANC  ARBITRE

        Qui se veult marier il ne fault
        Que voir le ROMMANT DE LA ROSE.

--REGNAULT

        Tousjours ung sot sotie expose
        Et esmeut discordz, debatz, noises.

--GODIN

        L'homme marié ne repose
        Jamais avec les galoises.

--FRANC ARBITRE

        Vray est que d'aucunes bourgeoises
        De saint Fiacre reviennent,
        Qui estoient doulces et courtoises,
        Leurs prochains voisins les menant.
        Touteffois ainsi qu'elz estoient
        En chemin,affin qu'on le notte,
        Toutes assez bon cueur avoyent
        Si ce ne fut une bigotte
        Qui print à delaisser sa rotte,
        Et fit si bien pour faire fin
        Qu'elle demoura à la pissote,
        Seulette avec ung sien voisin.

--GODIN

        Regnault, retiens cela affin
        De changer ung peu to couraige.
        Car certes il n'y a si fin
        Qui ne soit trompee en mesnage.

--REGNAULT

        Ce que dittes n'est que bagaige,
        Marié seray,quoy qu'on die.

--FRANC ARBITRE

        Je suis marri de ton dommaige,
        Mais  à te nuyre estudye.

--LAVOLÉE commence en chantant:

        "C'est ung mauvais mal que de jalousie,
        C'est un mauvais mal à qui l'a."

--GODIN

        Qu'esse cy?

--FRANC ARBITRE

        Qui est ceste-là?

--GODIN

        Comme elle entre en soursault!


--LAVOLÉE

        Bonjour! Dieu vous gard! me velà!

--FRANC ARBITRE

        Où vas-tu?

--GODIN

        Qu'esse qu'il te fault?

--LAVOLÉE

        Je viens revisiter Regnault.

--REGNAULT

        Par Dieu,vous seréz accollée1

--FRANC ARBITRE

        Qu'est-ce que tu feras lourdault?

--REGNAULT

        Elle sere par moy consollée.
                ( Il embrasse Lavolée )

--LAVOLÉE

        A! il ne m'a pas affolée!

--GODIN

        Regnault, foy que doy Nostre Dame,
        Se marier à Lavolée!

--REGNAULT

        Ce feray mon,ce sera ma femme!

--FRANC ARBITRE

        Te marier.bon gré mon âme,
        A Lavolée!

--REGNAULT

        Que je te baise ,belle dame!

--GODIN

        Il est fol naturel.

--FRANC ARBITRE

        C'est mon.

--GODIN

        Homme qui deust avoir regnon,
        Prendre une femme desollée.

--LAVOLÉE

        Regnault, baise-moy le menton!

--FRANC ARBITRE

        Velà Regnault qui se marie
        A Lavolée!

--CLERICE

        Messire Jehan, la messe est sonnée!

--MESSIRE JEHAN

        Clerice, chanterons-nous hault?

--CLERICE

        Ouy,car à cest journée
        L'offrende tousjours beaucoup vault.

--GODIN

        Messire Jehan,marier vous fault
        Ces gens icy à la sellée!

--MESSIRE JEHAN

        Je le vueil bien.

--FRANC ARBITRE

        Tu laisseras ton franc arbitre
        puisque tu prens ceste mignonne.

--CLERICE

        Je le vois mettre en registre
        Il est assez bonne personne.

--LAVOLÉE

        Quoy? il est forcé qu'il luy donne
        Congié; voire si trestost.

--MESSIRE JEHAN

        Ouy,et fault qu'il abandonne
        Ce doux mignon Godin Falot.

--GODIN

        Homme qui deust avoir regnon,
        Prendre une femme desollée.

--LAVOLÉE

        Regnault, baise-moy le menton!

--FRANC ARBITRE

        Velà Regnault qui se marie
        A Lavolée!

--CLERICE

        Messire Jehan, la messe est sonnée!

--MESSIRE JEHAN

        Clerice, chanterons-nous hault?

--CLERICE

        Ouy,car à cest journée
        L'offrende tousjours beaucoup vault.

--GODIN

        Messire Jehan,marier vous fault
        Ces gens icy à la sellée!

--MESSIRE JEHAN

        Je le vueil bien.

--FRANC ARBITRE

        Tu laisseras ton franc arbitre
        puisque tu prens ceste mignonne.

--CLERICE

        Je le vois mettre en registre
        Il est assez bonne personne.

--LAVOLÉE

        Quoy? il est forcé qu'il luy donne
        Congié; voire si trestost.

--MESSIRE JEHAN

        Ouy,et fault qu'il abandonne
        Ce doux mignon Godin Falot.

--GODIN

        Que vous en semble?

--MESSIRE JEHAN

        C'est ung sot
        Qui m'a sa voulenté selée!

--CLERICE

        Il paye assés souvent l'escot
        Qui se marie à Lavolée!

--FRANC ARBITRE

        Regnault, tu  es bien insencé!
        Respons: qu'as-tu fait?

--REGNAULT

        Je ne sçait!

--LAVOLÉE

        Alon m'en coucher vistement!

--GODIN

        Ung REQUIESCANT IN PACE,
        Luy donnons au departement.
                Chantant:
        REQUIESCANT IN PACE!

--MESSIRE JEHAN

        Puis que Regnault a varié
        Si tres fort qu'il est marié
        Et qu'il est tant interessé
        Chantons:REQUIESCANT IN PACE.

--LAVOLÉE

        Renaught, par la main me prenés
        Et honnestement me menés
        Coucher dedans quelque beau lit,
        Et là prendrez vostre délit
        En buvant ce qu'avés brassé,
        Chantant REQUIESCANT IN PACE.

--MESSIRE JEHAN

        La substance soit recollée,
        Que Regnault ainsi qu'ung vray sot
        S'est marié à Lavolée,
        Habandonnant Godin Falot.

--CLERICE

        De s'estre marié si tost
        Franc Arbitre a abandonné.
                Chantant:
        Or prions tous de cueur dévot
        A Dieu qu'il luy soit pardonné,
        Puis qu'ainsi comme ung idyot
        à Lavolée s'est marié.
        Exemple,mignons,y  prenés
        Car de luy comme  d'un trespassé
        Chantons: REQUIESCANT IN PACE,
        Derechef chantons ensemble:
        REQUIESCANT IN PACE.
        AMEN!

Copiste :Ida Nelson









