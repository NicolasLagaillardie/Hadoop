
BEROUL, Le Roman de Tristan

PARIS, Bibliothèque nationale, ms. fr. 2171, f  1-32.
		.......................................................
		Que nul senblant de rien en face.
		Com ele aprisme son ami,
4		Oiez com el l'a devanci :
		"Sire Tristran, por Deu le roi,
		Si grant pechié avez de moi,
		Qui me mandez a itel ore ! "
8		Or fait senblant con s'ele plore.
		.................................................... mie
		.......................................... mes en vie.
		................................. ceste asenblee
12		................................................ s'espee.
		...............................................................
		I..............................................................
		Conme ..................................................
16		Par Deu, qui l'air fist et la mer,
		Ne me mandez nule foiz mais.
		Je vos di bien, Tristran, a fais,
		Certes, je n'i vendroie mie.
20		Li rois pense que par folie,
		Sire Tristran, vos aie amé;
		Mais Dex plevis ma loiauté,
		Qui sor mon cors mete flaele,
24		S'onques fors cil qui m'ot pucele
		Out m'amistié encor nul jor !
		Se li felon de cest'enor
		Por qui jadis vos conbatistes
28		O le Morhout, quant l'oceïstes,
		Li font acroire, ce me senble,
		Que nos amors jostent ensenble,
		Sire, vos n'en avez talent;
32		Ne je, par Deu omnipotent,
		N'ai corage de drüerie
		Qui tort a nule vilanie.
		Mex voudroie que je fuse arse,
36		Aval le vent la poudre esparse,
		Jor que vive que amor
		Aie o home qu'o mon seignor;
		Et, Dex ! si ne m'en croit il pas.
40		Je puis dire : de haut si bas !
		Sire, molt dist voir Salemon :
		Qui de forches traient larron,
		Ja pus nes amera nul jor.
44		Se li felon de cest'enor
		...................................................
		...................................................
		....................................................
48		..................... aise .......... parole
		..amor deüsent il celer.
		Molt vos estut mal endurer
		De la plaie que vos preïstes
52		En la batalle que feïstes
		O mon oncle. Je vos gari.
		Se vos m'en erïez ami,
		N'ert pas mervelle, par ma foi !
56		Et il ont fait entendre au roi
		Que vos m'amez d'amor vilaine.
		Si voient il Deu et son reigne !
		Ja nul verroient en la face.
60		Tristran, gardez en nule place
		Ne me mandez por nule chose;
		Je ne seroie pas tant ose
		Que je i osase venir.
64		Trop demor ci, n'en quier mentir.
		S'or en savoit li rois un mot,
		Mon cors seret desmenbré tot,
		Et si seroit a molt grant tort;
68		Bien sai qu'il me dorroit la mort.
		Tristran, certes, li rois ne set
		Que por lui par vos aie ameit :
		Por ce qu'eres du parenté
72		Vos avoie je en cherté.
		Je quidai jadis que ma mere
		Amast molt les parenz mon pere,
		Et disoit ce que ja mollier
76		N'en savroit ja son seignor chier
		Qui les parenz n'en amereit.
		Certes, bien sai que voir diset.
		Sire, molt t'ai por lui amé
80		E j'en ai tot perdu son gré.
		- Certes, et il n'en ................
		Porqoi seroit tot ..... li .......
		Si home li ont fait acroire
84		De nos tel chose qui n'est voire.
		- Sire Tristran, que volez dire ?
		Molt est cortois li rois, mi sire;
		Ja nu pensast nul jor par lui
88		Q'en cest pensé fuson andui.
		Mais l'en puet home desveier :
		Faire le mal et bien laisier;
		Si a l'on fait de mon seignor.
92		Tristran, vois m'en, trop i demor.
		- Dame, por amor Deu, merci !
		Mandai toi, et or es ici;
		Entent un poi a ma proiere.
96		Je t'ai je tant tenue chiere ! "
		Quant out oï parler sa drue,
		Sout que s'estoit aperceüe.
		Deu en rent graces et merci,
100		Or set que bien istront de ci.
		"Ahi, Yseut, fille de roi,
		Franche cortoise, en bone foi !
		Par plusors foiz vos ai mandee,
104		Puis que chanbre me fu vee(e),
		Ne puis ne poi a vos parler.
		Dame, or vos vuel merci crïer
		Qu'il vos menbre de cest chaitif
108		Qui a traval et a duel vif;
		Qar j'ai tel duel c'onques le roi
		Out mal pensé de vos vers moi
		Qu'il n'i a el fors que je muere.
112		Fort m'est a cuer que je ...........
		Dame, granz ....................................
		D............................................................
		...............................................................
116		.................................................. ne fai
		............................................. mon corage
		.............................. qu'il fust si sage
		.................... creüst pas losengier
120		Moi desor lui a esloignier.
		Li fel covert Corneualeis
		Or en sont lié et font gabois.
		Or voi je bien, si con je quit,
124		Qu'il ne voudroient que o lui
		Eüst home de son linage.
		Molt m'a pené son mariage.
		Dex ! porquoi est li rois si fol ?
128		Ainz me lairoie par le col
		Pendre a un arbre q'en ma vie
		O vos preïse drüerie.
		Il ne me lait sol escondire.
132		Por ses felons vers moi s'aïre,
		Trop par fait mal qu'il les en croit :
		Deceü l'ont, gote ne voit.
		Molt les vi ja taisant et muz,
136		Qant li Morhot fu ça venuz,
		Ou nen i out uns d'eus tot sous
		Qui osast prendre ses adous.
		Molt vi mon oncle iluec pensis,
140		Mex vosist estre mort que vis.
		Por s'onor croistre m'en armai,
		Conbati m'en, si l'en chaçai.
		Ne deüst pas mis oncles chiers
144		De moi croire ses losengiers.
		Sovent en ai mon cuer irié.
		Pensë il que n'en ait pechié ?
		Certes, oïl, n'i faudra mie.
148		Por Deu, le fiz sainte Marie,
		Dame, ore li dites errant
		Qu'il face faire un feu ardant,
		E je m'en entrerai el ré.
152		Se ja un poil en ai bruslé
		De la haire qu'avrai vestu,
		Si me laist tot ardoir u feu;
		Qar je sai bien n'a de sa cort
156		Qui a batalle o moi s'en tort.
		Dame, por vostre grant franchise,
		Donc ne vos en est pitié prise ?
		Dame, je vos en cri merci :
160		Tenez moi bien a mon ami.
		Qant je vinc ça a lui par mer,
		Com a seignor i vol torner.
		- Par foi, sire, grant tort avez,
164		Qui de tel chose a moi parlez
		Que de vos le mete a raison,
		Et de s'ire face pardon.
		Je ne vuel pas encor morir
168		Ne moi du tot en tot perir.
		Il vos mescroit de moi forment,
		Et j'en tendrai le parlement ?
		Donc seroie je trop hardie.
172		Par foi, Tristran, n'en ferai mie,
		Ne vos nu me devez requerre.
		Tote sui sole en ceste terre.
		Il vos a fait chanbres veer
176		Por moi; s'il or m'en ot parler,
		Bien me porroit tenir por fole;
		Par foi, ja n'en dirai parole;
		Et si vos dirai une rien,
180		Si vuel que vos le saciés bien :
		Se il vos pardounot, beau sire,
		Par Deu, son mautalent et s'ire,
		J'en seroie joiose et lie.
184		S'or savoit ceste chevauchie,
		Cel sai je bien que ja resort,
		Tristran, n'avroit contre mort.
		Vois m'en, (uimais) ne prendrai some.       
188		Grant poor ai que aucun home
		Ne vos ait ci veü venir.
		S'un mot en puet li rois oïr
		Que nos fuson ça asenblé,
192		Il me feroit ardoir en ré.
		Ne seret pas mervelle grant.
		Mis cors trenble, poor ai grant.
		De la poor qui or me prent
196		Vois m'en, trop sui ci longuement."
		Iseut s'en torne, il la rapele :
		"Dame, por Deu, qui en pucele
		Prist por le pueple umanité,
200		Conselliez moi, par charité.
		Bien sai, n'i osez mais remaindre.
		Fors a vos ne sai a qui plaindre,
		Bien sai que molt me het li rois.
204		Engagiez est tot mon hernois.
		Car le me faites delivrer,
		Si m'en fuirai, n'i os ester.
		Bien sai que j'ai si grant prooise
_208		Par tote terre ou sol adoise,
		Bien sai que u monde n'a cort,
		S'i vois, li sires ne m'avot.
		Et se onques point du suen oi,
212		Yseut, par cest mien chief le bloi,
		Nel se voudroit avoir pensé
		Mes oncles, ainz un an passé,
		Por si grant d'or com il est toz,
216		Ne vos en qier mentir deus moz.
		Yseut, por Deu, de moi pensez,
		Envers mon oste m'aquitez.
		- Par Deu, Tristran, molt me mervel,
220		Qui me donez itel consel !
		Vos m'alez porchaçant mon mal.
		Icest consel n'est pas loial.
		Vos savez bien la mescreance,
224		Ou soit a voir ou set enfance.
		Par Deu, li sire glorios,
		Qui forma ciel et terre et nos,
		Se il en ot un mot parler
228		Que vos gages face aquiter,
		Trop par seroit aperte chose.
		Certes, je ne suis pas si osse,
		Ne ce vos di por averté,
232		Ce saciés vos de verité."
		Atant s'en est Iseut tornee,
		Tristran l'a plorant saluëe.
		Sor le perron de marbre bis
236		Tristran s'apuie, ce m'est vis;
		Demente soi a lui tot sol :
		"Ha ! Dex, beau sire saint Evrol,
		Je ne pensai faire tel perte
240		Ne foïr m'en a tel poverte !
		N'en merré armes ne cheval,
		Ne compaignon fors Governal.
		Ha ! Dex, d'ome desatorné !
244		Petit fait om de lui cherté.
		Qant je serai en autre terre
		S'oi chevalier parler de gerre,
		Ge n'en oserai mot soner :
248		Hom nu n'a nul leu de parler.
		Or m'estovra sofrir fortune,
		Trop m'avra fait mal et rancune !
		Beaus oncles, poi me deconnut
252		Qui de ta feme me mescrut;
		Onques n'oi talent de tel rage.
		Petit savroit a mon corage.
		........................................................
256		........................................................
		.........................................................
		Li rois qui sus (en l'arbr)e estoit
		Out l'asenblee bien veüe
260		Et la raison tote entendue.
		De la pitié q'au cor li prist,
		Qu'il ne plorast ne s'en tenist
		Por nul avoir; mout a grant duel,
264		Molt het le nain de Tintaguel.
		"Las ! fait le rois, or ai veü
		Que li nains m'a trop deceü.
		En cest arbre me fist monter,
268		Il ne me pout plus ahonter.
		De mon nevo me fist entendre
		Mençonge, porqoi ferai pendre.
		Por ce me fist metre en aïr,
272		De ma mollier faire haïr.
		Ge l'en crui et si fis que fous.
		Li gerredon l'en sera sous:
		Se je le puis as poinz tenir,
276		Par feu ferai son cors fenir;
		Par moi avra plus dure fin
		Que ne fist faire Costentin
		A Segoçon, qu'il escolla
280		Qant o sa feme le trova.
		Il l'avoit coroné a Rome
		Et la servoient maint prodome.
		Il la tint chiere et honora :
284		En lié mesfist, puis en plora."
		Tristran s'en ert pieça alez.
		Li rois de l'arbre est devalez;
		En son cuer dit or croit sa feme
288		Et mescroit les barons du reigne,
		Que li faisoient chose acroire
		Que il set bien que n'est pas voire
		Et qu'il a prové a mençonge.
292		Or ne laira qu'au nain ne donge
		O s'espee si sa merite
		Par lui n'iert mais traïson dite;
		Ne jamais jor ne mescroira
296		Tristran d'Iseut, ainz lor laira
		La chanbre tot a lor voloir :
		"Or puis je bien enfin savoir.
		Se feüst voir, ceste asenblee
300		Ne feüst pas issi finee.
		S'il s'amasent de fol'amor,
		Ci avoient asez leisor,
		Bien les veïse entrebaisier.
304		Ges ai oï si gramoier,
		Or sai je bien n'en ont corage.
		Porqoi cro je si fort outrage ?
		Ce poise moi, si m'en repent;
308		Molt est fous qui croit tote gent.
_		Bien deüse ainz avoir prové
		De ces deus genz la verité
		Que je eüse fol espoir.
312		Buen virent aprimier cest soir.
		Au parlement ai tant apris
		Jamais jor n'en serai pensis.
		Par matinet sera paiez
316		Tristran o moi, s'avra congiez
		D'estre a ma chanbre a son plesir.
		Or est remés li suen fuïr(s)
		Qu'il voloit faire le matin."
320		Oiez du nain boçu Frocin.
		Fors estoit, si gardoit en l'er,
		Vit Orïent et Lucifer.
		Des estoiles le cors savoit.
324		Les set planestres devisoit;
		Il savoit bien que ert a estre.
		Qant il oiet un enfant nestre,
		Les poinz contot toz de sa vie.
328		Li nai(n)s Froci(n)s, plains de voisdie,
		Molt se penout de cel deçoivre
		Qui de l'ame le feroit soivre.
		As estoiles choisist l'asente,
332		De mautalent rogist et enfle,
		Bien  set li rois fort le menace,
		Ne laira pas qu'il nu desface.
		Molt est li nain nerci et pales,
336		Molt tost s'en vet fuiant vers Gales.
		Li rois vait molt le nain querant,
		Nu puet trover, si en a duel grant.
		Yseut est en sa chanbre entree.
340		Brengain la vit descoloree;
		Bien sout que ele avoit oï
		Tel rien dont out le cuer marri,
		Qui si muoit et palisoit;
344		.........................................................
		Ele respont : "Bele magistre,
		Bien doi(t) estre pensive et tristre.
		Brengain, ne vos vel pas mentir :
348		Ne sai qui hui nos vout traïr,
		Mais li rois Marc estoit en l'arbre,
		Ou li perrons estait de marbre.
		Je vi son onbre en la fontaine.
352		Dex me fist parler premeraine.
		Onques de ce que je i quis
		N'i out mot dit, ce vos plevis,
		Mais mervellos conplaignement
356		Et mervellos gemissement.
		Gel blasmé que il me mandot,
		Et il autretant me priout
		Que l'acordase a mon seignor,
360		Qui, a grant tort, ert a error
		Vers lui de moi; et je li dis
		Que grant folie avoit requis,
		Que je a lui mais ne vendroie
364		Ne ja au roi ne parleroie.
		Ne sai que je plus racontasse.
		Conp(l)ainz i out une grant masse.
		Onques li rois ne s'aperçut
368		Ne mon estre ne desconnut.
		Partie me sui du tripot."
		Quant l'ot Brengain, molt s'en esjot :
		"Iseut, ma dame, grant merci
372		Nos a Dex fait, qui ne menti,
		Qant il vos a fait desevrer
		Du parlement sanz plus outrer,
		Que li rois n'a chose veüe
376		Qui ne puise estr'en bien tenue.
		Granz miracles vos a fait Dex,
		Il est verais peres et tex
		Qu'il n'a cure de faire mal
380		A ceus qui sont buen et loial."
		Tristran ravoit tot raconté
		A son mestre com out ouvré.
		Qant conter l'ot, Deu en mercie
384		Que plus n'i out fait o s'amie.
		Ne pout son nain trover li rois.
		Dex ! tant ert a Tristran sordois !
		A sa chanbre li rois en vient.
388		Iseut le voit, qui molt le crient :
		"Sire, por Deu, dont venez vos ?
		Avez besoin, qui venez sous ?
		- Roïne, ainz vien a vos parler
392		Et une chose demander.
		Si ne me celez pas le voir,
		Qar la verté en vuel savoir.
		- Sire, onques jor ne vos menti.
396		Se la mort doi recevoir ci,
		S'en dirai je le voir du tot :
		Ja n'i avra menti d'un mot.
		- Dame, veïs puis mon nevo ?
400		- Sire, le voir vos en desno.
		Ne croiras pas que voir en die.
		Mais jel dirai sanz tricherie.
		Gel vi et pus parlai a lui,
404		O ton nevo soz cel pin fui.
		Or m'en oci, roi, se tu veus.
		Certes, gel vi. Ce est grant deus;
		Qar tu penses que j'aim Tristrain
408		Par puterie et par anjen.
		Si ai tel duel que moi n'en chaut
		Se tu me fais prendre un mal saut.
		Sire, merci a celle foiz !
412		Je t'ai voir dit : si ne m'en croiz,
		Einz croiz parole fole et vaine,
		Ma bone foi me fera saine.
		Tristran, tes niés, vint soz cel pin
416		Qui est laienz en cel jardin,
		Si me manda qu'alasse a lui,
		Ne me dist rien, mais je li dui
		Anor faire non trop frarine.
420		Par lui sui je de vos roïne.
		Certes, ne fusent li cuvert
		Qui vos dïent ce qui ja n'iert,
		Volantiers li feïse anor.
424		Sire, jos tien por mon seignor,
		Et il est vostre niés, ç'oi dire.
		Por vos l'ai je tant amé, sire.
_		Mais li felon, li losengier,
428		Quil vuelent de cort esloignier,
		Te font acroire la mençonge.
		Tristran s'en vet : Dex lor en doinge
		Male vergoigne recevoir !
432		A ton nevo parlai ersoir :
		Molt se conplaint com angoisos,
		Sire, que l'acordasse a vos.
		Ge li dis ce, qu'il s'en alast,
436		Nule foiz mais ne me mandast;
		Qar je a lui mais ne vendroie
		Ne ja a vos n'en parleroie.
		Sire, de rien ne mentirez :
440		Il n'i ot plus. Se vos volez,
		Ocïez moi, mes c'iert a tort.
		Tristran s'en vet por le descort,
		Bien sai que outre la mer passe.
444		Dist moi que l'ostel l'aquitasse :
		Nel vol de rien nule aquiter
		Ne longuement a lui parler.
		Sire, or t'ai dit le voir sanz falle;
448		Se je te ment, le chief me talle.
		Ce saviez, sire, sanz doutance,
		Je li feïse l'aquitance,
		Se je osase, volentiers;
452		Ne sol quatre besanz entiers
		Ne li vol metre en s'aumosniere,
		Por ta mesnie noveliere.
		Povre s'en vet, Dex le conduie !
456		Par grant pechié li donez fuie.
		Il n'ira ja en cel païs
		Dex ne li soit verais amis."
		Li rois sout bien qu'el ot voir dit,
460		Les paroles totes oït.
		Acole la, cent foiz la besse.
		El plore, il dit qu'ele se tese;
		Ja nes mescrerra mais nul jor
464		Por dit de nul losengeor;
		Allent et viengent a lor buens.
		Li avoirs Tristran ert mes suens,
		Et li suens avoirs ert Tristrans.
468		N'en crerra mais Corneualans.
		Or dit li rois a la roïne
		Conme le felon nain Frocine
		Out anoncié le parlement
472		Et com el pin plus hautement
		Le fist monter por eus voier
		A lor asenblement, le soir.
		"Sire, estïez vos donc el pin ?
476		- Oïl, dame, par saint Martin !
		Onques n'i ot parole dite
		Ge n'oïse, grant ne petite.
		Qant j'oï a Tristran retraire
480		La batalle que li fis faire,
		Pitié en oi, petit falli
		Que de l'arbre jus me chaï.
		Et quant je vos oï retraire
484		Le mal q'en mer li estut traire
		De la serpent dont le garistes,
		Et les grans biens que li feïstes,
		Et quant il vos requist quitance
488		De ses gages, si oi pesance
		(Ne li vosistes aquiter
		Ne l'un de vos l'autre abiter),
		Pitié m'en prist an l'arbre sus.
492		Souef m'en ris, si n'en fis plus.
		- Sire, ce m'est molt buen forment.
		Or savez bien certainement,
		Molt avion bele loisor;
496		Se il m'amast de fole amor,
		Asez en veïsiez senblant.
		Ainz, par ma foi, ne tant ne quant
		Ne veïstes qu'il m'aprismast
500		Ne mespreïst ne me baisast.
		Bien senble ce chose certaine,
		Ne m'amot pas d'amor vilaine.
		Sire, s'or ne nos veïsiez,
504		Certes ne nos en creïssiez.
		- Par Deu, je non, li rois respont.
		Brengain (que Dex anor te donst !),
		Por mon nevo va a l'ostel;
508		Et se il dit ou un ou el
		Ou n'i velle venir por toi,
		Di je li mant qu'il vienge a moi."
		Brengain li dit : "Sire, il me het:
512		Si est grant tort, Dex le set.
		Dit par moi est meslez o vos,
		La mort me veut tot a estros.
		G'irai; por vos le laisera
516		Bien tost que ne me tochera.
		Sire, por Deu, acordez m'i,
		Quant il sera venu ici."
		Oiez que dit la tricherresse !
520		Molt fist que bone lecheresse;
		Lores gaboit a esscïent
		Et se plaignoit de maltalent.
		"Rois, por li vois, ce dist Brengain.
524		Acordez m'i, si ferez bien."
		Li rois respont : "G'i metrai paine.
		Va tost poroc et ça l'amaine."
		Yseut s'en rist, et li rois plus.
528		Brengain s'en ist les sauz par l'us.
		Tristran estoit a la paroi,
		Bien les oiet parler au roi.
		Brengain a par les braz saisie,
532		Acole la, Deu en mercie 
		..........................................................
		D'estre o Yseut a son plaisir.
		Brengain mist Tristran a raison :
536		"Sire, laienz en sa maison
		A li rois grant raison tenue
		De toi et de ta chiere drue.
		Pardoné t'a son mautalent,
540		Or het ceus qui te vont meslant.
		Proïe m'a que vienge a toi;
		Ge ai dit que ire as vers moi.
		Fai grant senblant de toi proier,
544		N'i venir mie de legier.
		Se li rois fait de moi proiere,
		Fai par senblant mauvese chiere."
		Tristran l'acole, si la beise.
548		Liez est que ore ra son esse.
		A la chanbre painte s'en vont,
		La ou li rois et Yseut sont.
		Tristran est en la chanbre entrez.
552		"Niés, fait li rois, avant venez.
		Ton mautalent quite a Brengain,
		Et je te pardorrai le mien.
		- Oncle, chiers sire, or m'entendez :
556		Legirement vos defendez
		Vers moi, qui ce m'avez mis sure
		Dont li mien cor el ventre pleure,
		Si grant desroi, tel felonie !
560		Dannez seroie et el honie.
		Ainz nu pensames, Dex le set.
		Or savez bien que cil vos het
		Qui te fait croire tel mervelle.
564		D'or en avant meux te conselle,
		Ne portë ire a la roïne
		N'a moi, qui sui de vostre orine.
		- Non ferai je, beaus niés, par foi."
568		Acordez est Tristran au roi.
		Li rois li a doné congié
		D'estre a la chanbre : es le vos lié.
		Tristran vait a la chanbre et vient,
572		Nule cure li rois n'en tient.
		Ha ! Dex, qui puet amor tenir
		Un an ou deus sanz descovrir ?
		Car amors ne se puet celer :
576		Sovent cline l'un vers son per,
		Sovent vienent a parlement,
		Et a celé et voiant gent.
		Par tot ne püent aise atendre,
580		Maint parlement lor estuet prendre.
		A la cort avoit trois barons
		Ainz ne veïstes plus felons.
		Par soirement s'estoient pris
584		Que, se li rois de son païs
		N'en faisot son nevo partir,
		Il nu voudroient mais soufrir,
		A lor chasteaus sus s'en trairoient
588		Et au roi Marc gerre feroient.
		Qar, en un gardin, soz une ente,
		Virent l'autrier Yseut la gente
		Ovoc Tristran en tel endroit
592		Que nus hon consentir ne doit;
		Et plusors foiz les ont veüz
		El lit roi Marc gesir toz nus.
		Quar, quant li rois en vet el bois,
596		Et Tristran dit : "Sire, g'en vois."
		Puis se remaint, entre en la chanbre,
		Iluec grant piece sont ensenble.
		"Nos li diromes nos meïmes.
600		Alons au ro et si li dimes,
		Ou il nos aint ou il nos hast,
		Nos volon son nevo en chast."
		Tuit ensenble ont ce consel pris.
604		Li roi Marc ont a raison mis,
		A une part ont le roi trait :
		"Sire, font il, malement vet.
		Tes niés s'entraiment et Yseut,
608		Savoir le puet qui c'onques veut;
		Et nos nu volon mais sofrir."
		Li rois l'entent, fist un sospir,
		Son chief abesse vers la terre,
612		Ne set qu'il die, sovent erre.
		"Rois, ce dïent li troi felon,
		Par foi, mais nu consentiron;
		Qar bien savon de verité
616		Que tu consenz lor cruauté,
		Et tu sez bien ceste mervelle.
		Q'en feras tu ? Or t'en conselle !
		Se ton nevo n'ostes de cort,
620		Si que il jamais ne retort,
		Ne nos tenron a vos jamez,
		Si ne vos tendron nule pez.
		De nos voisins feron partir
624		De cort, que nel poon soufrir.
		Or t'aron tost cest geu parti :
		Tote ta volenté nos di.
		- Seignor, vos estes mi fael.
628		Si m'aït Dex, molt me mervel
		Que mes niés ma vergonde ait quise;
		Mais servi m'a d'estrange guise.
		Conseliez m'en, gel vos requier.
632		Vos me devez bien consellier,
		Que servise perdre ne vuel.
		Vos savez bien, n'ai son d'orguel.
		- Sire, or mandez le nain devin :
636		Certes, il set de maint latin,
		Si en soit ja li consel pris.
		Mandez le nain, puis soit asis."
		Et il i est molt tost venuz
640		Dehez ait il conme boçuz !
		Li un des barons l'en acole,
		Li rois li mostre sa parole.
		Ha ! or oiez qel traïson
644		Et confaite seducion
		A dit au roi cil nain Frocin !
		Dehé aient tuit cil devin !
_		Qui porpensa tel felonie
648		Con fist cist nain, qui Dex maudie ?
		"Di ton nevo q'au roi Artur,
		A Carduel, qui est clos de mur,
		Covienge qu'il aut par matin;
652		Un brief escrit an parchemin
		Port a Artur toz les galoz,
		Bien seelé, a cire aclox.
		Rois, Tristran gist devant ton lit.
656		Anevoies, en ceste nuit,
		Sai que voudra a lui parler,
		Por Deu, que devra la aler.
		Rois, de la chanbre is a prinsome.
660		Deu te jur et la loi de Rome,
		Se Tristran l'aime folement,
		A lui vendra a parlement;
		Et s'il i vient, et ge nul sai,
664		Se te nu voiz, si me desfai,
		Et tuit si home autrement,
		Prové seront sanz soirement.
		Rois, or m'en laise covenir
668		Et a ma volenté sortir,
		Et se li çole l'envoier
		Desi qu'a l'ore du cochier."
		Li rois respont : "Amis, c'ert fait."
672		Departent soi, chascun s'en vait.
		Molt fu li nain de grant voidie,
		Molt par fist rede felonie.
		Cil en entra chiés un pestor,
676		Quatre derees prist de flor,
		Puis la lia a son gueron.
		Qui pensast mais tel traïson ?
		La nuit, quant ot li rois mengié,
680		Par la sale furent couchié.
		Tristran ala le roi couchier.
		"Beaus niés, fait il, je vos requier,
		Ma volenté faites, gel vuel.
684		Au roi Artus, jusqu'a Carduel,
		Vos covendra a chevauchier.
		Cel brief li faites desploier.
		Niés, de ma part le salüez,
688		O lui c'un jor ne sejornez."
		Du mesage ot Tristran parler,
		Au roi respont de lui porter :
		"Rois, ge irai bien par matin.
692		- O vos, ainz que la nuit ait fin."
		Tristran fu mis en grant esfroi.
		Entre son lit et cel au roi
		Avoit bien le lonc d'une lance.
696		Trop out Tristran fole atenance;
		En son cuer dist qu'il parleroit
		A la roïne, s'il pooit,
'		Qant ses oncles ert endormiz.
700		Dex ! quel pechié ! trop ert hardiz !
		Li nains la nuit en la chanbre ert;
		Oiez conment cele nuit sert !
		Entre deus liez la flor respant,
704		Que li pas allent paraisant,
		Se l'un a l'autre la nuit vient;
		La flor la forme des pas tient.
		Tristran vit le nain besuchier
708		Et la farine esparpellier.
		Porpensa soi que ce devoit,
		Qar si servir pas ne soloit;
		Pus dist : "Bien tost a ceste place
712		Espandroit flor por nostre trace
		Veer, se l'un a l'autre iroit.
		Qui iroit or, que fous feroit;
		Bien verra mais se or i vois."
716		Le jor devant, Tristran, el bois,
		En la janbe nafrez estoit
		D'un grant sengler, molt se doloit.
		La plaie molt avoit saignié;
720		Deslïez ert, par son pechié.
		Tristran ne dormoit pas, ce quit;
		Et li rois live a mie nuit,
		Fors de la chanbre en est issuz;
724		O lui ala li nain boçuz.
		Dedenz la chanbre n'out clartez,
		Cirge ne lanpë alumez.
		Tristran se fu sus piez levez.
728		Dex ! Porqoi fist ? Or escoutez !
		Les piez a joinz, esme, si saut,
		El lit le roi chaï de haut.
		Sa plaie escrive, forment saine;
732		Le sanc qui'en ist les dras ensaigne.
		La plaie saigne; ne la sent,
		Qar trop a son delit entent.
		En plusors leus li sanc aüne.
736		Li nains defors est. A la lune
		Bien vit josté erent ensenble
		Li dui amant. De joie en trenble,
		Et dist au roi: "Se nes puez prendre
740		Ensenble, va, si me fai pendre."
		Iluec furent li troi felon
		Par qui fu ceste traïson
		Porpensee priveement.
744		Li rois s'en vient. Tristran l'entent,
		Live du lit, tot esfroïz,
		Errant s'en rest molt tost salliz.
		Au tresallir que Tristran fait,
748		Li sans decent, malement vait !, 
		De la plaie sor la farine.
		Ha ! Dex, qel duel que la roïne
		N'avot les dras du lit ostez !
752		Ne fust la nuit nus d'eus provez.
		Se ele s'en fust apensee,
		Molt eüst bien s'anor tensee.
		Molt grant miracle Deus i out,
756		Quis garanti, si con li plot.
		Li ros a sa chanbre revient;
		Li nain, que la chandele tient,
		Vient avoc lui. Tristran faisoit
760		Senblant conme se il dormoit,
		Quar il ronfloit forment du nes.
		Seus en la chanbre fu remés,
		Fors tant que a ses piés gesoit
764		Pirinis, qui ne s'esmovoit,
		Et la roïne a son lit jut.
		Sor la flor, chauz, li sanc parut.
		Li rois choisi el lit le sanc :
768		Vermel en furent li drap blanc,
		Et sor la flor en pert la trace,
		Du saut. Li rois Tristran menace.
		Li troi baron sont en la chanbre,
772		Tristan par ire an son lit prenent
		Cuelli l'orent cil en haïne
		Por sa prooise, et la roïne;
		Laidisent la, molt la menacent,
776		Ne lairont justise n'en facent.
		Voient la janbe qui li saine.
		"Trop par a ci veraie enseigne;
		Provez estes, ce dist li rois.
780		Vostre escondit n'i vaut un pois.
		Certes, Tristran, demain, ce quit,
_		Soiez certains d'estre destruit."
		Il li crie : "Sire, merci !
784		Por Deu, qui pasion soufri,
		Sire, de nos pitié vos prenge ! "
		Li fel dïent : "Sire, or te venge.
		- Beaus oncles, de moi ne me chaut :
788		Bien sai, venuz sui a mon saut.
		Ne fust por vos a corocier,
		Cist plez fust ja venduz molt chier;
		Ja, por lor eulz, ne le pensasent
792		Que ja de lor mains m'atochasent;
		Mais envers vos n'en ai je rien.
		Or, tort a mal ou tort a bien,
		De moi ferez vostre plesir,
796		Et je sui prest de vos soufrir.
		Sire, por Deu, de la roïne
		Aiez pitié ! " Tristan l'encline.
		"Qar il n'a home en ta meson,
800		Se disoit ceste traïson
		Que pris eüse drüerie
		O la roïne par folie,
		Ne m'en trovast en chanp, armé.
804		Sire, merci de li, por Dé ! "
		Li troi qui an la chanbre sont
		Tristran ont pris et lïé l'ont,
		Et lïee ront la roïne.
808		Molt est torné a grant haïne.
		Ja, se Tristran ice seüst
		Que escondire nul leüst,
		Mex se laisast vif depecier
812		Que lui ne lié soufrist lïer.
		Mais en Deu tant fort se fiot
		Que bien savoit et bien quidoit,
		S'a escondit peüst venir,
816		Nus nen osast armes saisir
		Encontre lui, lever ne prendre :
		Bien se quidoit par chanp defendre.
		Por ce ne vout envers le roi
820		Mesfaire soi por nul desroi;
		Qar, s'il seüst ce que en fut
		Et ce qui avenir lor dut,
		Il les eüst tüez toz trois,
824		Ja ne les en gardast li rois.
		Ha ! Dex, porqoi ne les ocist ?
		A mellor plait asez venist.
		Li criz live par la cité
828		Q'endui sont ensenble trové
		Tristran et la roïne Iseut
		Et que li rois destruire eus veut.
		Pleurent li grant e li petit,
832		Sovent l'un d'eus a l'autre dit :
		"A ! las, tant avon a plorer !
		Ahi ! Tristran, tant par es ber !
		Qel damage qu'en traïson
836		Vos ont fait prendre cil gloton !
		Ha ! roïne franche, honoree,
		En qel terre sera mais nee
		Fille de roi qui ton cors valle ?
840		Ha ! nains, ç'a fait ta devinalle !
		Je ne voie Deu en la face,
		Qui trovera le nain en place,
		Qui nu ferra d'un glaive el cors !
844		Ahi ! Tristran, si grant dolors
		Sera de vos, beaus chiers amis,
		Qant si seroiz a destroit mis !
		Ha ! las, quel duel de vostre mort !
848		Qant le Morhout prist ja ci port,
		Qui ça venoit por nos enfanz,
		Nos barons fist si tost taisanz
		Que onques n'ot un si hardi
852		Qui s'en osast armer vers lui.
		Vos enpreïstes la batalle
		Por nos trestoz de Cornoualle
		Et oceïstes le Morhout.
856		Il vos navra d'un javelot,
		Sire, dont tu deüs morir.
		Ja ne devrion consentir
		Que vostre cors fust ci destruit."
860		Live la noisë et li bruit;
		Tuit en corent droit au palés.
		Li rois fu molt fel et engrés;
		N'i ot baron tant fort ne fier
864		Qui ost le roi molt araisnier
		Qu'il i pardonast cel mesfait.
		Or vent li jor, la nuit s'en vait.
		Li rois conmande espines querre
868		Et une fosse faire en terre.
		Li rois, tranchanz, demaintenant,
		Par tot fait querre les sarmenz
		Et assenbler o les espines
872		Aubes et noires o racines.
		Ja estoit bien prime de jor.
		Li banz crïerent par l'enor,
		Que tuit en allent a la cort.
876		Cil qui plus puet plus tost acort.
		Asenblé sont Corneualeis.
		Grant fu la noise et li tibois :
		N'i a celui ne face duel,
880		Fors que li nains de Tintajol.
		Li rois lor a dit et monstré
		Qu'il veut faire dedenz un ré
		Ardoir son nevo et sa feme.
884		Tuit s'escrïent la gent du reigne :
		"Rois, trop ferïez lai pechié,
		S'il n'estoient primes jugié.
		Puis les destrui. Sire, merci ! "
888		Li rois par ire respondi :
		"Par cel seignor qui fist le mont,
		Totes les choses qui i sont,
		Por estre moi desherité
892		Ne lairoie ne l'arde en ré.
		Se j'en sui araisnié jamais,
		Laisiez m'en tot ester en pais."
		Le feu conmande a alumer
896		Et son nevo a amener,
		Ardoir le veut premierement.
		Or vont por lui, li rois l'atent.
		Lors l'en ameinent par les mains :
900		Par Deu, trop firent que vilains !
		Tant ploroit, mais rien ne li monte,
		Fors l'en ameinent a grant honte.
		Yseut plore, par poi n'enrage :
904		"Tristran, fait ele, quel damage
		Qu'a si grant honte estes lïez !
		Qui m'oceïst, si garisiez,
		Ce fust grant joie, beaus amis;
908		Encore en fust vengement pris."
		Oez, seignors, de Damledé,
		Conment il est plains de pité;
		Ne vieat pas mort de pecheor.
912		Receü out le cri, le plor
		Que faisoient la povre gent
		Por ceus qui eirent a torment.
		Sor la voie par ont il vont,
916		Une chapele sor un mont,
		U coin d'une roche est asise.
		Sor mer ert faite, devers bise.
		La part que l'en claime chancel
920		Fu asise sor un moncel;
		Outre n'out rien fors la faloise.
		Cil mont est plain de pierre aaise.
		S'uns escureus de lui sausist,
924		Si fust il mort, ja n'en garist.
		En la dube out une verrine,
		Que un sainz i fist, porperine.
		Tristran ses meneors apele :
928		"Seignors, vez ci une chapele :
		Por Deu, quar m'i laisiez entrer.
		Pres est mes termes de finer :
		Preerai Deu qu'il merci ait
932		De moi, quar trop li ai forfait.
		Seignors, n'i a que ceste entree;
		A chacun voi tenir s'espee.
		Vos savez bien ne pus issir,
936		Par vos m'en estuet revertir;
		Et quant je Dé proié avrai,
		A vos eisinc lors revendrai."
		Or l'a l'un d'eus dit a son per :
940		"Bien le poon laisier aler."
		Les lians sachent, il entre enz.
		Tristran ne vait pas conme lenz,
		Triés l'autel vint a la fenestre,
944		A soi l'en traist a sa main destre,
		Par l'overture s'en saut hors.
		Mex veut sallir que ja ses cors
		Soit ars, voiant tel aünee.
948		Seignors, une grant pierre lee
		Out u mileu de cel rochier :
		Tristran i saut molt de legier.
 		Li vens le fiert entre les dras,
952		Quil defent qu'il ne chie a tas.
		Encor claiment Corneualan
		Cele pierre le Saut Tristran.
		La chapele ert plaine de pueple.
956		Tristran saut sus : l'araine ert moble,
		Toz a genoz sont en l'iglise.
		Cil l'atendent defors l'iglise,
		Mais por noient : Tristran s'en vet,
960		Bele merci Dex li a fait !
		La riviere granz sauz s'en fuit.
		Molt par ot bien le feu qui bruit;
		N'a corage que il retort,
964		Ne puet plus corre que il cort.
		Mais or oiez de Governal :
		Espee çainte, sor cheval,
B		De la cité s'en est issuz.
968		Bien set, se il fust conseüz,
		Li rois l'arsist por son seignor;
		Fuiant s'en vait por la poor.
		Molt ot li mestre Tristran chier,
972		Qant il son brant ne vout laisier,
		Ançois le prist la ou estoit;
		Avoc le suen l'en aportoit.
		Tristran son mestrë aperceut,
976		Ahucha le, bien le connut;
		Et il i est venuz a hait.
		Qant il le vit, grant joie en fait.
		"Maistre, ja m'a Dex fait merci :
980		Eschapé sui, et or sui ci.
		Ha ! las, dolent, et moi que chaut ?
		Qant n'ai Yseut, rien ne me vaut,
		Dolent, le saut que orainz fis !
984		Que dut ice que ne m'ocis ?
		Ce me peüst estre molt tart.
		Eschapé sui ! Yseut, l'en t'art !
		Certes, por noient eschapai.
988		En l'art por moi, por li morrai."
		Dist Governal : "Por Deu, beau sire,
		Confortez vos, n'acuelliez ire.
		Veez ci un espés buison,
992		Clos a fossé tot environ.
		Sire, meton nos la dedenz.
		Par ci trespasse maintes genz :
		Asez orras d'Iseut novele.
996		Et se en l'art, jamais an cele
		Ne montez vos, se vos briment
		N'en prenez enprés vengement !
		Vos en avrez molt bone aïe.
1000		Ja, par Jesu, le fiz Marie,
		Ne gerrai mais dedenz maison
		Tresque li troi felon larron
		Par quoi est destruite Yseut ta drue
1004		En avront la mort receüe.
		S'or estïez, beau sire, ocis,
		Que vengement n'en fust ainz pris.
		Jamais nul jor n'avroie joie."
1008		Tristran respont : "Trop vos anoie :
		Beau mestre, n'ai point de m'espee !
		- Si as, que je l'ai aportee."
		Dist Tristran : "Maistre, donc est bien.
1012		Or ne criem, fors Deu, imais rien.
		- Encor ai je soz ma gonele
		Tel rien qui vos ert bone et bele,
		Un hauberjon fort et legier,
1016		Qui vos porra avoir mestier.
		- Dex, dit Tristran, balliez le moi.
		Par icel Deu en qui je croi,
		Mex vuel estre tot depeciez,
1020		Se je a tens i vien, au rez,
		Ainz que getee i soit m'amie,
		Ceus qui la tienent nen ocie."
		Governal dist: "Ne te haster.
1024		Tel chose te puet Dex doner
		Que te porras molt mex venger.
		N'i avras pas tel destorbier
		Con tu porroies or avoir.
1028		N'i voi or point de ton pooir,
		Quar vers toi est iriez li rois.
		Avoé sont tuit li borjois
		Et trestuit cil de la cité.
1032		Sor lor eulz a toz conmandé
		Que cil qui ainz te porra prendre,
		S'il ne te prent, fera le pendre.
		Chascun aime mex soi que toi :
1036		Se l'en levout sor toi le hui,
		Tex te voudroit bien delivrer,
		Ne l'oseret neis porpenser."
		Plore Tristran, molt fait grant duel.
1040		Ja, por toz ceus de Tintajol,
		S'en le deüst tot depecier,
		Qu'il n'en tenist piece a sa per,
		Ne laisast il qu'il n'i alast,
1044		Se son mestre ne li veiast.
		En la chanbrë un mes acort,
		Qui dist Yseut qu'ele ne plort,
		Que ses amis est eschapez.
1048		"Dex, fait elë, en ait bien grez !
		Or ne me chaut se il m'ocïent
		Ou il me lïent ou deslïent."
		Si l'avoit fait lïer li rois,
1052		Par le conmandement as trois,
		Qu'il li out si les poinz estroiz
		Li sanc li est par toz les doiz.
		"Par Deu ! fait el, se je m'escor
1056		Qant li felon losengeor
		Qui garder durent mon ami
		L'ont deperdu, la Deu merci,
		Ne me devroit l'on mes proisier.
1060		Bien sai que li nains losengier
		Et li felons, li plain d'envie,
		Par qui consel j'ere perie,
		En avront encor lor deserte
1064		Torner lor puise a male perte ! "
		Seignor, au roi vient la novele
		Q'eschapez est par la chapele
		Ses niés, qui il devoit ardoir.
1068		De mautalent en devint noir,
		De duel ne set con se contienge;
		Par ire rove qu'Yseut vienge.
		Yseut est de la sale issue.
1072		La noise live par la rue.
		Qant la dame lïee virent
		(A laidor est), molt s'esfroïrent.
		Qui ot le duel qu'il font por li,
1076		Com il crïent a Deu merci !
		"Ha ! roïne franche, honoree,
		Qel duel ont mis en la contree
		Par qui ceste novele est sorse !
1080		Certes, en asez poi de borse
		En porront metre le gaain.
		Avoir en puisent mal mehain ! "
		Amenee fu la roïne
1084		Jusquë au ré ardant d'espine,
		Dinas, li sire de Dinan,
		Qui a mervelle amoit Tristran,
		Se lait choier au pié le roi :
1088		"Sire, fait il, entent a moi.
		Je t'ai servi molt longuement
		Sanz vilanie, loiaument.
		Ja n'avras home en tot cest reigne,
1092		Povre orfelin ne vielle feme,
		Qui por vostre seneschaucie,
		Que j'ai eü tote ma vie,
		Me donast une beauveisine.
1096		Sire, merci de la roïne !
		Vos la volez sanz jugement
		Ardoir en feu : ce n'est pas gent,
		Qar cest mesfait ne connoist pas.
1100		Duel ert, se tu le suen cors ars.
		Sire, Tristran est eschapez;
		Les plains, les bois, les pas, les guez
		Set forment bien, et molt est fiers.
1104		Vos estes oncle et il tes niés;
		A vos ne mesferoit il mie.
		Mais vos barons, en sa ballie
		S'il les trovout nes vilonast,
1108		Encor en ert ta terre en gast.
		Sire, certes, ne quier noier,
		Qui avroit sol un escuier
		Por moi destruit ne a feu mis,
1112		Se iere roi de set païs,
		Ses me metroit il en balence
		Ainz que n'en fust prise venjance.
		Pensez que de si franche feme,
1116		Qu'il amena de lointain reigne,
		Que lui ne poist s'ele est destruite ?
_		Ainz en avra encor grant luite.
		Roi, rent la moi, par la merite
1120		Que servi t'ai tote ma vite."
		Li troi par qui cest'ovre sort
		Sont devenu taisant et sort;
		Qar bien sevent Tristran s'en vet,
1124		Molt grant dote ont qu'il nes aget.
		Li rois prist par la main Dinas,
		Par ire a juré saint Thomas
		Ne laira n'en face justise
1128		Et qu'en ce fu ne soit la mise,
		Dinas l'entent, molt a grant duel.
		Ce poise li : ja par son vuel
		Nen iert destruite la roïne.
1132		En piez se live o chiere encline :
		"Rois, je m'en vois jusqu'a Dinan.
		Par cel seignor qui fist Adan,
		Je ne la verroië ardoir
1136		Por tot l'or ne por tot l'avoir
		C'onques ourent li plus riche home
		Qui furent des le fruit de Rome."
		Puis monte el destrier, si s'en torne,
1140		Chiere encline, marriz et morne.
		Iseut fu au feu amenee,
		De gent fu tote avironee,
		Qui trestuit braient et tuit crïent,
1144		Les traïtors le roi maudïent.
		L'eve li file aval le vis.
		En un bliaut de paile bis
		Estoit la dame, estroit vestue
1148		E d'un fil d'or menu cosue.
		Si chevel hurtent a ses piez,
		D'un filet d'or les ot trechiez.
		Qui voit son cors et sa fachon,
1152		Trop par avroit le cuer felon
		Qui n'en avroit de lié pitié.
		Molt sont li braz estroit lïé.
		Un malade out en Lancïen,
1156		Par non fu apelé Ivein;
		A mervelle par fu desfait.
		Acoru fu voier cel plait,
		Bien out o lui cent conpaignons
1160		O lor puioz, o lor bastons;
		Ainz ne veïstes tant si lait
		Ne si boçu ne si desfait.
		Chacun tenoit sa tartarie;
1164		Crïent au roi a voiz serie :
		"Sire, tu veus faire justise,
		Ta feme ardoir en ceste gise.
		Granz ert; mes se je ainz rien soi,
1168		Ceste justise durra poi.
		Molt l'avra tost cil grant feu arse
		Et la poudre cist venz esparse.
		Cest feu charra : en ceste brese
1172		Ceste justise ert tost remese.
		Mais, se vos croire me volez
		Tel justise de li ferez,
		Et que voudroit mex mort avoir,
1176		Qu'ele vivroit, et sanz valoir,
		Et que nus n'en orroit parler
		Qui plus ne t'en tenist por ber.
		Rois, voudroies le faire issi ? "
1180		Li rois l'entent, si respondi :
		"Se tu m'enseignes cest, sanz falle,
		Qu'ele vivë et que ne valle,
		Gré t'en savrai, ce saches bien;
1184		Et se tu veus, si pren du mien.
		Onques ne fu dit tel maniere,
		Tant dolerose ne tant fire,
		Qui orendroit tote la pire
1188		Seüst, por Deu le roi, eslire,
		Que il n'eüst m'amor tot tens."
		Ivains respont: "Si con je pens,
		Je te dirai, asez briment.
1192		Veez, j'ai ci conpaignons cent :
		Yseut nos done, s'ert conmune.
		Paior fin dame n'ot mais une.
		Sire, en nos a si grant ardor
1196		Soz ciel n'a dame qui un jor
		Peüst soufrir nostre convers :
		Li drap nos sont au cors aers.
		O toi soloit estre a honor,
1200		O vair, o gris et o baudor;
		Les buens vins i avoit apris
		Et granz soliers de marbre bis.
		Se la donez a nos, meseaus,
1204		Qant el verra nos bas bordeaus
		Et eslira l'escouellier
		Et l'estovra a nos couchier
		(Sire, en leu de tes beaus mengiers
1208		Avra de pieces, de quartiers
		Que l'en nos envoi'a ces hus),
		Por cel seignor qui maint lasus,
		Qant or verra la nostre cort,
1212		Adonc verrez si desconfort.
		Donc voudroit miex morir que vivre,
		Donc savra bien Yseut la givre
		Que malement avra ovré :
1216		Mex voudroit estre arse en un ré."
		Li rois l'entent, en piez estut
		Ne grant pice ne se mut.
		Bien entendi que dit Ivain,
1220		Cort a Yseut, prist l'a la main.
		Ele crie : "Sire, merci !
		Ainz que m'i doignes, art moi ci."
		Li rois li done, et cil la prent.
1224		Des malades i ot bien cent,
		Qui s'aünent tot entor li.
		Qui ot le brait, qui ot le cri,
		A tote gent en prent pitiez.
1228		Qui q'en ait duel, Yvains est liez,
		Vait s'en Yseut, Yvains l'en meine
		Tot droit aval, par sus l'araine.
		Des autres meseaus li conplot
1232		(N'i a celui n'ait son puiot)
		Tot droit vont vers l'enbuschement
		Ou ert Tristran, qui les atent.
		A haute voiz Governal crie :
1236		"Filz, que feras ? ves ci t'amie.
		- Dex ! dit Tristran, quel aventure !
		Ahi ! Yseut, bele figure,
		Con deüstes por moi morir
1240		Et je redui por vos perir !
		Tel gent vos tienent entre mains,
		De ce soient il toz certains,
		S'il ne vos laisent en present,
1244		Tel i ara ferai dolent."
		Fiert le destrier, du buison saut,
		A qant qu'il puet s'escrie en haut :
		"Yvain, asez l'avez menee.
1248		Laisiez la tost, qu'a cest'espee
		Ne vos face le chief voler."
		Ivain s'aqeut a desfubler,
		En haut s'escrie : "Or as puioz !
1252		Or i parra qui ert des noz."
		Qui ces meseaus veïst soffler,
		Oster chapes et desfubler !
		Chascun li crolle sa potence,
1256		Li uns menace et l'autre tence.
		Tristran n'en ost rien atochier
		Ne entester ne laidengier.
		Governal est venuz au cri,
1260		En sa main tint un vert jarri
		Et fiert Yvain, qui Yseut tient.
		Li sans li chiet, au pié li vient.
		Bien aïde a Tristran son mestre,
1264		Yseut saisist par la main destre.
		Li conteor dïent qu'Yvain
		Firent nïer, qui sont vilain;
		N'en sevent mie bien l'estoire,
1268		Berox l'a mex en sen memoire,
		Trop ert Tristran preuz et cortois
		A ocirre gent de tes lois.
		Tristran s'en voit a la roïne;
1272		Lasent le plain, et la gaudine
		S'en vet Tristran et Governal.
		Yseut s'esjot, or ne sent mal.
		En la forest de Morrois sont,
1276		La nuit jurent desor un mont.
		Or est Tristran si a seür
		Con s'il fust en chastel o mur.
		En Tristran out molt buen archier,
1280		Molt se sout bien de l'arc aidier.
		Governal en ot un toloit
		A un forestier qu'il tenoit,
		Et deus seetes enpenees,
1284		Barbelees, ot l'en menees.
		Tristran prist l'arc, par le bois vait,
		Vit un chevrel, ancoche et trait,
		El costé destre fiert forment :
1288		Brait, saut en haut et jus decent.
		Tristran l'a pris, atot s'en vient.
		Sa loge fait : au brant qu'il tient
		Les rains trenche, fait la fullie;
1292		Yseut l'a bien espés jonchie.
		Tristran s'asist o la roïne.
		Governal sot de la cuisine,
		De seche busche fait buen feu.
1296		Molt avoient a faire queu !
		Il n'avoient ne lait ne sel
		A cele foiz a lor ostel.
		La roïne ert forment lassee
1300		Por la poor qu'el ot passee;
		Somel li prist, dormir se vot,
		Sor son ami dormir se vot.
		Seignors, eisi font longuement
1304		En la forest parfondement,
		Longuement sont en cel desert.
		Oiez du nain com au roi sert.
		Un consel sot li nains du roi,
1308		Ne sot que il. Par grant desroi
		Le descovri : il fist que beste,
		Qar puis an prist li rois la teste.
		Li nain ert ivres, li baron
1312		Un jor le mistrent a raison
		Que ce devoit que tant parloient,
		Il et li rois, et conselloient :
		"A celer bien un suen consel
1316		Molt m'a trové toz jors feel.
		Bien voi que le volez oïr,
		Et je ne vuel ma foi mentir.
		Mais je merrai les trois de vos
1320		Devant le Gué Aventuros.
		Et iluec a une aube espine,
		Une fosse a soz la racine :
		Mon chief porai dedenz boter
1324		Et vos m'orrez defors parler.
		Ce que dirai, c'ert du segroi
		Dont je sui vers le roi par foi."
		Li baron vienent a l'espine,
1328		Devant eus vient li nains Frocine.
		Li nains fu cort, la teste ot grose,
		Delivrement ont fait la fosse,
		Jusq'as espaules l'i ont mis.
1332		"Or escoutez, seignor marchis !
		Espine, a vos, non a vasal :
		Marc a orelles de cheval."
		Bien ont oï le nain parler.
1336		S'avint un jor, aprés disner,
		Parlout a ses barons roi Marc,
		En sa main tint d'auborc un arc.
		Atant i sont venu li troi
1340		A qui li nains dist le secroi,
		Au roi dïent priveement :
		"Rois, nos savon ton celement."
		Li rois s'en rist et dist : " Ce mal
1344		Que j'ai orelles de cheval,
		M'est avenu par cest devin :
		Certes, ja ert fait de lui fin."
		Traist l'espee, le chief en prent.
1348		Molt en fu bel a mainte gent,
		Que haoient le nain Frocine
		Por Tristran et por la roïne.
		Seignors, molt avez bien oï
1352		Conment Tristran avoit salli
		Tot contreval, par le rochier,
		Et Governal sot le tertrier,
		S'en fu issuz, quar il cremoit
1356		Qu'il fust ars, se Marc le tenoit.
		Or sont ensenble en la forest,
		Tristran de veneison les pest.
		Longuement sont en cel boschage.
1360		La ou la nuit ont herberjage,
		Si s'en trestornent au matin.
		En l'ermitage frere Ogrin
		Vindrent un jor, par aventure.
1364		Aspre vie meinent et dure :
		Tant s'entraiment de bone amor
		L'un por l'autre ne sent dolor.
		Li hermite Tristran connut,
1368		Sor sa potence apoié fu;
		Aresne le, oiez conment :
		"Sire Tristran, grant soirement
		A l'en juré par Cornoualle,
1372		Qui vos rendroit au roi, sanz falle
		Cent mars avroit a gerredon.
		En ceste terre n'a baron
		Au roi ne l'ait plevi en main,
1376		Vos rendre a lui o mort ou sain."
		Ogrins li dit molt bonement :
		"Par foi ! Tristran, qui se repent
		Deu du pechié li fait pardon
1380		Par foi et par confession."
		Tristran li dit : "Sire, par foi,
		Que ele m'aime en bone foi,
		Vos n'entendez pas la raison :
1384		Q'el m'aime, c'est par la poison.
		Ge ne me pus de lié partir,
		N'ele de moi, n'en quier mentir."
		Ogrins li dist : " Et quel confort
1388		Puet on doner a home mort ?
		Assez est mort qui longuement
		Gist en pechié, s'il ne repent.
		Doner ne puet nus penitance
1392		A pecheor;  souz penitance !"
		L'ermite Ogrins molt les sarmone,
		Du repentir consel lor done.
		Li hermites sovent lor dit
1396		Les profecies de l'escrit,
		Et molt lor amentoit sovent
		L'ermite lor delungement.
		A Tristran dist par grant desroi :
1400		"Que feras-tu ? Conselle toi.
		- Sire, j'am Yseut a mervelle,
		Si que n'en dor ne ne somelle.
__		De tot an est li consel pris :
1404		Mex aime o li estre mendis
		Et vivre d'erbes et de glan
		Q'avoir le reigne au roi Otran.
		De lié laisier parler ne ruis,
1408		Certes, quar faire ne le puis."
		Iseut au pié l'ermite plore,
		Mainte color mue en poi d'ore,
		Molt li crie merci sovent : 
1412		"Sire, por Deu omnipotent,
		Il ne m'aime pas, ne je lui,
		Fors par un herbé dont je bui
		Et il en but : ce fu pechiez.
1416		Por ce nos a li rois chaciez."
		Li hermites tost li respont :
		"Diva ! cil Dex qui fist le mont,
		Il vos donst voire repentance ! ",
1420		Et saciez de voir, sanz dotance,
		Cele nuit jurent chiés l'ermite;
		Por eus esforça molt sa vite.
		Au matinet s'en part Tristrans.
1424		Au bois se tient, let les plains chans.
		Li pain lor faut, ce est grant deus.
		De cers, de biches, de chevreus
		Ocist asez par le boscage.
1428		La ou prenent lor herbergage,
		Font lor cuisine e lor beau feu,
		Sol une nuit sont en un leu.
		Seignors, oiez con por Tristran
1432		Out fait li rois crïer son ban !
		En Cornoualle n'a parroise
		Ou la novele n'en angoise
		Que, qui porroit Tristran trover,
1436		Qu'il en feïst le cri lever.
		Qui veut oïr une aventure,
		Con grant chose a an noreture,
		Si m'escoute un sol petitet !
1440		Parler m'orez d'un buen brachet :
		Qens ne rois n'out tel berseret,
		Il ert isneaus et toz tens prez,
		Quar il ert beaus, isneaus, non lenz,
1444		Et si avoit a non Husdanz.
		Lïez estoit en un landon.
		Li chiens gardoit par le donjon;
		Qar mis estoit an grant freor,
1448		Qant il ne voiet son seignor.
		Ne vout mengier ne pain ne past
		Ne nule rien q'en li donast;
		Guignout et si feroit du pié,
1452		Des uiz lermant. Dex ! qel pitié
		Faisoit a mainte gent li chiens !
		Chascun disoit : "S'il estoit miens.
		Gel metroie du landon fors;
1456		Quar, s'il enrage, ce ert deus.
		Ahi ! Husdent, ja tex brachetz
		N'ert mais trové, qui tant set prez
		Ne tel duel face por seignor;
1460		Beste ne fu de tel amor.
		Salemon dit que droituriers
		Que ses amis, c'ert ses levriers.
		A vos le poon nos prover :
1464		Vos ne volez de rien goster,
		Pus que vostre sire fu pris.
		Rois, quar soit fors du landon mis ! "
		Li rois a dit, a son corage,
1468		(Por son seignor croit qu'il enrage) :
		"Certes, molt a li chiens grant sens :
		Je ne quit mais q'en nostre tens,
		En la terre de Cornoualle,
1472		Ait chevalier qui Tristran valle."
		De Cornoualle baron troi
		En ont araisoné li roi :
		"Sire, quar deslïez Husdant !
1476		Si verron bien certainement
		Se il meine ceste dolor
		Por la pitié de son seignor;
		Quar ja si tost n'ert deslïez
1480		Q'il ne morde, s'est enragiez,
		Ou autre rien ou beste ou gent :
		S'avra la langue overte au vent."
		Li rois apele un escuier
1484		Por Husdan faire deslïer.
		Sor bans, sor seles puient haut,
		Quar li chien criement de prin saut.
		Tuit disoient : "Husdent enrage."
1488		De tot ce n'avoit il corage.
		Tantost com il fu deslïez,
		Par mié les renz cort, esvelliez,
		Que onques n'i demora plus.
1492		De la sale s'en ist par l'us,
		Vint a l'ostel ou il soloit
		Trover Tristran. Li rois le voit,
		Et li autre qui aprés vont.
1496		Li chiens escrie, sovent gront,
		Molt par demeine grant dolor.
		Encontré a de son seignor :
		Onques Tristan ne fist un pas
1500		Qant il fu pris, qu'il dut estre ars,
		Que li brachez nen aut aprés;
		Et dit chascun de venir mes.
		Husdant an la chanbrë est mis
1504		O Tristran fu traït et pris;
		Si part, fait saut et voiz clarele,
		Criant s'en vet vers la chapele;
		Li pueple vait aprés le chien.
1508		Ainz, puis qu'il fu hors du lïen,
		Ne fina, si fu au moutier
		Fondé en haut sor le rochier.
		Husdent li blans, qui ne voit lenz,
1512		Par l'us en la chapele entre enz,
		Saut sor l'autel, ne vit son mestre.
		Fors s'en issi par la fenestre.
		Aval la roche est avalez,
1516		En la janbe s'est esgenez,
		A terre met le nes, si crie.
		A la silve du bois florie,
		Ou Tristran fist l'enbuschement,
1520		Un petit s'arestut Husdent;
		Fors s'en issi, par le bois vet.
		Nus ne le voit qui pitié n'ait.
		Au roi dïent li chevalier :
1524		"Laison a seurre cest trallier :
		En tel leu nos porroit mener
		Dont griés seroit le retorner."
		Laisent le chien, tornent arire.
1528		Husdent aqeut une chariere,
		De la rote molt s'esbaudist.
		Du cri au chien li bois tentist.
		Tristran estoit el bois aval
1532		O la reïne et Governal.
		La noise oient, Tristran l'entent :
		"Par foi, fait il, je oi Husdent."
		Trop se criement, sont esfroï.
1536		Tristran saut sus, son arc tendi.
		En un'espoise aval s'en traient :
		Crime ont du roi, si s'en esmaient,
		Dïent qu'il vient o le brachet.
1540		Ne demora c'un petitet
		Li brachet, qui la rote sut.
		Quant son seignor vit et connut,
		Le chief hoque, la queue crole.
1544		Qui voit con de joie se molle
		Dire puet qu'ainz ne vit tel joie.
		A Yseut a la crine bloie
		Acort, et pus a Governal;
1548		Toz fait joie, nis au cheval.
		Du chien out Tristran grant pitié :
		"Ha ! Dex, fait il, par quel pechié
		Nos a cist berseret seü ?
1552		Chien qi en bois ne se tient mu
		N'a mestier a home bani.
		El bois somes, du roi haï;
		Par plain, par bois, par tote terre,
1556		Dame, nos fait li rois Marc querre !
		S'il nos trovout ne pooit prendre,
		Il nos feroit ardoir ou pendre,
		Nos n'avon nul mestier de chien.
1560		Une chose sachiez vos bien,
		Se Husdens avé nos remaint,
		Poor nos fera et duel maint.
		Asez est mex qu'il soit ocis
1564		Que nos soion par son cri pris.
		Et poise m'en, por sa franchise,
		Que il la mort a ici quise.
		Grant nature li faisoit fere;
1568		Mais conment m'en pus je retraire ?
		Certes, ce poise moi molt fort
		Que je li doie doner mort.
		Or m'en aidiez a consellier :
1572		De nos garder avon mestier."
		Yseut li dist : "Sire, merci !
		Li chiens sa beste prent au cri,
		Que par nature, que par us.
1576		J'oï ja dire qu'un seüs
		Avoit un forestier galois,
		Puis que Artus en fu fait rois,
		Que il avoit si afaitié :
1580		Qant il avoit son cerf sagnié
		De la seete berserece,
		Puis ne fuïst par cele trace
		Que li chiens ne suïst le saut;
1584		Por crier n'en tornast le faut
		Ne ja n'atainsist tant sa beste
		Ja criast ne feïst moleste.
		Amis Tristran, grant joie fust,
1588		Por metre peine qui peüst
		Faire Hudent  le cri laisier,
		Sa beste ataindre et chacier."
		Tristran s'estut  et escouta.
1592		Pitié l'en prist; un poi pensa,
		Puis dist itant : "Se je pooie
		Husdent par paine metre en voie
		Que il laisast cri por silence,
1596		Molt l'avroie a grant reverence.
		Et a ce metrai je ma paine
		Ainz que ja past ceste semaine.
		Pesera moi se je l'oci,
1600		Et je criem molt du chien le cri;
		Quar je porroie en tel leu estre,
		O vos ou Governal mon mestre
		Se il criout, feroit nos prendre,
1604		Or vuel peine metre et entendre
		A beste prendre sanz crïer."
		Or voit Tristran en bois berser.
		Afaitiez fu, a un dain trait :
1608		Li sans en chiet, li brachet brait,
		Li dains navrez s'en fuit le saut.
		Husdent li bauz en crie en haut,
		Li bois du cri au chien resone.
1612		Tristran le fiert, grant cop li done.
		Li chien a son seignor s'areste,
		Lait le crïer, gerpist la beste;
		Haut l'esgarde, ne set qu'il face,
1616		N'ose crïer, gerpist la trace.
		Tristran le chien desoz lui bote,
		O l'estortore bat la rote;
		Et Husdent en revot crïer.
1620		Tristran l'aquet a doutriner
		Ainz que li premier mois pasast,
		Fu si le chien dontez u gast
		Que sanz crïer suiet sa trace.
1624		Sor noif, sor herbe ne sor glace
		N'ira sa beste ja laschant,
		Tant n'iert isnele et remuant.
		Or lor a grant mestier li chiens,
1628		A mervelles lor fait grans biens.
		S'il prent el bois chevrel ne dains,
		Bien l'enbusche, cuevre de rains;
		Et s'il enmi lande l'ataint,
1632		Com il s'avient en i prent maint,
		De l'erbe gete asez desor,
		Arire torne a son seignor,
		La le maine ou sa beste a prise.
1636		Molt sont li chien de grant servise !
		Seignors, molt fu el bois Tristrans,
		Molt i out paines et ahans.
		En un leu n'ose remanoir;
1640		Dont lieve au main ne gist au soir.
		Bien set que li rois le fait querre
		Et que li bans est en sa terre
		Por lui prendre, quil troveroit.
1644		Molt sont el bois del pain destroit,
		De char vivent, el ne mengüent.
		Que püent il, se color müent ?
		Lor dras ronpent, rains les decirent.
1648		Longuement par Morrois fuïrent.
		Chascun d'eus soffre paine elgal,
		Qar l'un por l'autre ne sent mal :
		Grant poor a Yseut la gente
1652		Tristran por lié ne se repente;
		E a Tristran repoise fort
		Que Yseut a por lui descort,
		Qu'el repente de la folie.
1656		Un de ces trois que Dex maudie
		Par qui il furent descovert,
		Oiez conment par un jor sert !
		Riches hom ert et de grand bruit,
1660		Li chiens amoit por son deduit.
		De Cornoualle du païs
		De Morrois erent si eschis
		Qu'il n'i osout un sol entrer.
1664		Bien lor faisoit a redouter;
		Qar, se Tristran les peüst prendre,
		Il les feïst as arbres pendre :
		Bien devoient donques laisier.
1668		Un jor estoit o son destrier
		Governal sol a un doitil
		Qui descendoit d'un fontenil.
		Au cheval out osté la sele :
1672		De l'erbete paisoit novele.
		Tristran gesoit en sa fullie,
		Estroitement ot enbrachie
		La roïne, por qu'il estoit
1676		Mis en tel paine, en tel destroit;
		Endormi erent amedoi.
		Governal ert en un esquoi,
		Oï les chiens par aventure :
168O		Le cerf chacent grant aleüre.
		C'erent li chien a un des trois
		Por qui consel estoit li rois
		Meslez ensenble la roïne.
1684		Li chien chacent, li cerf ravine.
		Governal vint une charire
		En une lande; luin arire
		Vit cel venir que il bien set
1688		Que ses sires onques plus het,
		Tot solement sanz escuier.
		Des esperons a son destrier
		A tant doné que il escache,
1692		Sovent el col fiert o sa mache;
		Li chevaus ceste sor un marbre.
		Governal s'acoste a un arbre,
		Enbuschiez est, celui atent
1696		Qui trop vient tost et fuira lent.
		Nus retorner ne puet fortune :
		Ne se gaitoit de la rancune
		Que il avoit a Tristran fait.
1700		Cil qui desoz l'arbre s'estait
		Vit le venir, hardi l'atent;
		Dit mex veut estre mis au vent
		Que il de lui n'ait la venjance;
1704		Qar par lui et par sa faisance
		Durent il estre tuit destruit.
		Li chien li cerf sivent, qui fuit;
		Li vasaus aprés les chiens vait.
1708		Governal saut de sen agait;
		Du mal que cil ot fait li menbre,
		A s'espee tot le desmenbre,
		Li chef en prent, atot s'en vet.
1712		Li veneor, qui l'ont fait,
		Sivoient le cerf esmeü.
		De lor seignor virent le bu,
		Sanz la teste, soz l'arbre jus.
1716		Qui plus tost cort, cil s'en fuit plus;
		Bien quident ce ait fait Tristran
		Dont li rois fist faire le ban.
		Par Cornoualle ont atendu
1720		L'un des trois a le chief perdu
		Qui meslot Tristran o le roi.
		Poor en ont tuit et esfroi,
		Puis ont en pes le bois laisié;
1724		N'ont pus el bois sovent chacié.
		Des cel'ore qu'u bois entroit,
		Fust por chacier, chascuns dotoit
		Que Tristran li preuz l'encontrast.
1728		Crient fu u plain et plus u gast.
		Tristran se jut an la fullie.
		Chau tens faisoit, si fu jonchie.
		Endormiz est, ne savoit mie
1732		Que cil eüst perdu la vie
		Par qui il dut mort recevoir :
		Liez ert, quant en savra le voir.
		Governal a la loge vient,
1736		La teste au mort a sa main tient;
		A la forche de sa ramee
		L'a cil par les cheveus nouee.
		Tristran s'esvelle, vit la teste,
1740		Saut esfreez, sor piez s'areste.
		A haute voiz crie son mestre :
		"Ne vos movez, seürs puez estre :
		A ceste espee l'ai ocis.
1744		Saciez, cist ert vostre anemis."
		Liez est Tristran de ce qu'il ot :
		Cil est ocis qu'il plus dotot.
		Poor ont tuit par la contree.
1748		La forest est si esfreee
		Que nus n'i ose ester dedenz.
		Or ont le bois a lor talent.
		La ou il erent en cel gaut,
1752		Trova Tristan l'arc Qui ne faut.
		En tel maniere el bois le fist
		Riens ne trove qu'il n'oceïst.
		Se par le bois vait cerf ne dains,
1756		Se il atouchë a ces rains
		Ou cil arc est mis et tenduz,
		Se haut hurte, haut est feruz,
		Et se il hurte a l'arc an bas,
1760		Bas est feruz eneslepas.
		Tristran, par droit et par raison,
		Qant ot fait l'arc, li mist cel non.
		Molt a buen non l'arc, qui ne faut
1764		Riens qui l'en fire, bas ne haut;
		Et molt lor out pus grant mestier,
		De maint grant cerf lor fist mengier.
		Mestier ert que la sauvagine
1768		Lor aïdast en la gaudine;
		Qar falliz lor estoit li pains,
		N'il n'osoient issir as plains.
		Longuement fu en tel dechaz.
1772		Mervelles fu de buen porchaz :
		De venoison ont grant plenté.
		Seignor, ce fu un jor d'esté,
		En icel tens que l'en aoste,
1776		Un poi après la Pentecoste.
		Par un matin, a la rousee,
		Li oisel chantent l'ainzjornee.
		Tristran de la loge ou il gist,
1780		Caint s'espee, tot sol s'en ist,
		L'arc Qui ne faut vet regarder;
		Parmi le bois ala berser.
		Ainz qu'il venist, fu en tel paine,
1784		Fu ainz mais gent tant eüst paine ?
		Mais l'un por l'autre ne le sent,
		Bien orent lor aaisement.
		Ainz, puis le tens que el bois furent,
1788		Deus genz itant de tel ne burent;
		Ne, si conme l'estoire dit,
		La ou Berox le vit escrit,
		Nule gent tant ne s'entramerent
1792		Ne si griment nu conpererent
		La roïne contre lui live.
		Li chauz fu granz, qui molt les grive.
		Tristran l'acole et il dit ce :
1796		" ......................................................
		- Amis, ou avez vos esté ?
		- Aprés un cerf, qui m'a lassé.
		Tant l'ai chacé que tot m'en duel.
1800		Somel m'est pris, dormir me vel."
		La loge fu de vers rains faite,
		De leus en leus ot fuelle atraite,
		Et par terre fu bien jonchie.
1804		Yseut fu premire couchie;
		Tristran se couche et trait s'espee,
		Entre les deux chars l'a posee.
		Sa chemise out Yseut vestue
1808		(Se ele fust icel jor nue,
		Mervelles lor fust meschoiet),
		Et Tristran ses braies ravoit.
		La roïne avoit en son doi.
1812		L'anel d'or des noces le roi,
		O esmeraudes planteïz.
		Mervelles fu li doiz gresliz,
		A poi que li aneaus n'en chiet.
1816		Oez com il se sont couchiez :
		Desoz le col Tristran a mis
		Son braz, et l'autre, ce m'est vis,
		Li out par dedesus geté;
1820		Estroitement l'ot acolé,
		Et il la rot de ses braz çainte.
		Lor amistié ne fu pas fainte.
		Les bouches furent pres asises,
1824		Et neporquant si ot devises
		Que n'asenbloient pas ensenble.
		Vent ne cort ne fuelle ne trenble.
		Uns rais decent desor la face
1828		Yseut, que plus reluist que glace.
		Eisi s'endorment li amant,
		Ne pensent mal ne tant ne quant.
		N'avoit qu'eus deus en cel païs;
1832		Quar Governal, ce m'est avis,
		S'en ert alez o le destrier
		Aval el bois au forestier.
		Oez, seignors, quel aventure :
1836		Tant lor dut estre pesme et dure !
		Par le bois vint uns forestiers,
		Qui avoit trové lor fulliers
		Ou il erent el bois geü.
1840		Tant a par le fuellier seü
		Qu'il fu venuz a la ramee
		Ou Tristran out fait s'aünee.
		Vit les dormanz, bien les connut :
1844		Li sans li fuit, esmarriz fut.
		Molt s'en vest tost, quar se doutoit;
		Bien sot, se Tristran s'esvellot,
		Que ja n'i metroit autre ostage,
1848		Fors la teste lairoit en gage.
		Se il s'en fuit, n'est pas mervelle;
		Du bois s'en ist, n'est pas mervelle.
		Tristran avoc s'amie dort :
1852		Par poi qu'il ne reçurent mort.
		D'iluec endroit ou il dormoient,
		Qui, deus bones liues estoient
		La ou li rois tenet sa cort.
1856		Li forestier grant erre acort;
		Qar bien avoit oï le ban
		Que l'en avoit fait de Tristran :
		Cil qui au roi en diroit voir
1860		Asez aroit de son avoir.
		Li forestier bien le savoit,
		Por ce acort il a tel esploit.
		Et li rois Marc en son palais
1864		O ses barons tenoit ses plaiz;
		Des barons ert plaine la sale.
		Li forestier du mont avale
		Et s'en est entré, molt vait tost.
1868		Pensez que onc arester s'ost
		De si que il vint as degrez
		De la sale ? Sus est montez.
		Li rois le voit venir grant erre,
1872		Son forestier apele en erre :
		"Soiz noveles, qui si tost viens ?
		Ome senbles qui core a chiens,
		Qui chast sa beste por ataindre.
1876		Veus tu a cort de nullui plaindre ?
		Tu senbles hom qui ait besoin,
		Qui ça me soit tramis de loin.
		Se tu veus rien, di ton mesage.
1880		A toi nus hon veé son gage
		Ou chacié vos de ma forest ?
		- Escoute moi, roi, se toi plest.
		Et si m'entent un sol petit.
1884		Par cest païs a l'on banit,
		Qui ton nevo porroit trover,
		Qu'ançois s'osast laisier crever
		Qu'il nu preïst, ou venist dire.
1888		Ge l'ai trové, s'en criem vostre ire.
		Se gel t'ensein, dorras moi mort ?
		Je te merrai la ou il dort,
		Et la roïne ensenble o lui.
1892		Gel vi, poi a, ensenble o lui,
		Fermement erent endormi.
		Grant poor oi, quant la les vi."
		Li rois l'entent, boufe et sospire,
1896		Esfreez est, forment s'aïre;
		Au forestier dist et conselle
		Priveement, dedenz l'orelle :
		"En qel endroit sont il ? Di moi !
1900		- En une loge de Morroi
		Dorment estroit et enbrachiez.
		Vien tost, ja seron d'eus vengiez.
		Rois, s'or n'en prens aspre venjance,
1904		N'as droit en terre, sanz doutance."
		Li rois li dist : "Is t'en la fors.
		Si chier conme tu as ton cors,
		Ne dire a nul ce que tu sez,
1908		Tant soit estrange ne privez.
		A la Croiz Roge, au chemin fors,
		La on enfuet sovent les cors,
		Ne te movoir, iluec m'atent.
1912		Tant te dorrai or et argent
		Con tu voudras, je l'afi toi."
		Li forestier se part du roi,
		A la Croiz vient, iluec s'asiet.
1916		Male gote les eulz li criet,
		Qui tant voloit Tristran destruire !
		Mex li venist son cors conduire,
		Qar puis morut a si grant honte
1920		Con vos orrez avant el conte.
		Li rois est en la chanbre entrez,
		A soi manda toz ses privez,
		Pus lor voia et defendi
1924		Qu'il ne soient ja si hardi
		Qu'il allent aprés lui plain pas.
		Chascun li dist : "Rois, est ce gas,
		A aler vos sous nule part ?
1928		Ainz ne fu rois qui n'ait regart.
		Qel novele avez vos oïe ?
		Ne vos movez por dit d'espie."
		Li rois respont : "Ne sai novele,
1932		Mais mandé m'a une pucele
		Que j'alle tost a lié parler.
		Bien me mande n'i moigne per.
		G'irai tot seus sor mon destrier,
1936		Ne merrai per ne escuier,
		A ceste foiz irai sanz vos."
		Il responent : "Ce poise nos.
		Chatons conmanda a son filz
1940		A eschiver les leus soutiz."
		Il respont : "Je le sai assez.
		Laisiez moi faire auques mes sez."
		Li rois a fait sa sele metre,
1944		S'espee çaint, sovent regrete
		A lui tot sul la cuvertise
		Que Tristran fist, quant il l'ot prisse
		Yseut la bele o le cler vis,
1948		O qui s'en est alé fuitis.
		S'il les trove, molt les menace,
		Ne laira pas ne lor mesface.
		Molt est li rois acoragiez
1952		De destruire : c'est granz pechiez.
		De la cité s'en est issuz
		Et dist mex veut estre penduz
		Qu'il ne prenge de ceus venjance
1956		Que il ont fait tel avilance.
		A la croiz vint, ou cil l'atent,
		Dist li qu'il aut isnelement
		Et qu'il le meint la droite voie.
1960		El bois entrent, qui molt onbroie.
		Devant le roi se met l'espie;
		Li rois le sieut, qui bien s'i fie
		En l'espee que il a çainte,
1964		Dont a doné colee mainte.
		Si fait il trop que sorquidez;
		Quar, se Tristran fust esvelliez,
		Li niés o l'oncle se meslast,
1968		Li uns morust, ainz ne finast.
		Au forestier dist li roi Mars
		Qu'il li dorroit d'argent vint mars,
		Sel menoit tost a son forfet.
1972		Li forestier (qui vergonde ait !)
		Dist que pres sont de lor besoigne.
		Du buen cheval, né de Gascoingne,
		Fait l'espie le roi decendre,
1976		De l'autre part cort l'estrier prendre;
		A la branche d'un vert pomier
		La reigne lïent du destrier.
		Poi vont avant, qant ont veü
1980		La loge por qu'il sont meü.
		Li rois deslace son mantel,
		Dont a fin or sont li tasel :
		Desfublez fu, molt out gent cors.
1984		Du fuerre trait l'espee fors,
		Iriez s'en torne, sovent dit
		Qu'or veut morir s'il nes ocit.
		L'espee nue an la loge entre.
1988		Le forestier entre soventre,
		Grant erre aprés le roi acort :
		Li ros li çoine qu'il retort.
		Li rois en haut le cop leva,
1992		Iré le fait, si se tresva.
		Ja descendit li cop sor eus,
		Ses oceïst, ce fust grant deus.
		Qant vit qu'ele avoit sa chemise
1996		Et q'entre eus deus avoit devise,
		La bouche o l'autre n'ert jostee,
		Et qant il vit la nue espee
		Qui entre eus deus les desevrot,
2000		Vit les braies que Tristran out :
		"Dex, dist li rois, ce que puet estre ?
		Or ai veü tant de lor estre,
		Dex ! je ne sai que doie faire,
2004		Ou de l'ocire ou du retraire.
		Ci sont el bois, bien a lonc tens.
		Bien puis croire, se je ai sens,
		Se il s'amasent folement,
2008		Ja n'i eüsent vestement,
		Entrë eus deus n'eüst espee,
		Autrement fust cest'asenblee.
		Corage avoie d'eus ocire :
2012		Nes tocherai, retrairai m'ire.
		De fole amor corage n'ont.
		N'en ferrai nul. Endormi sont :
		Se par moi eirent atouchié,
2016		Trop par feroie grant pechié;
		Et se g'esvel cest endormi
		Et il m'ocit ou j'oci lui,
		Ce sera laide reparlance.
2020		Je lor ferai tel demostrance
		Ançois que il s'esvelleront,
		Certainement savoir porront
		Qu'il furent endormi trové
2024		Et q'en a eü d'eus pité,
		Que je nes vuel noient ocire,
		Ne moi ne gent de mon enpire.
		Ge voi el doi a la reïne
2028		L'anel o pierre esmeraudine;
		Or li donnai, molt par est buens,
		Et g'en rai un qui refu suens :
		Osterai li le mien du doi.
2032		Uns ganz de voirre ai je o moi,
		Qu'el aporta o soi d'Irlande.
		Le rai qui sor la face brande
		Qui li fait chaut en vuel covrir;
2036		Et qant vendra au departir,
		Prendrai l'espee d'entre eus deus
		Dont au Morhot fu le chief blos."
		Li rois a deslïé les ganz,
2040		Vit ensenble les deus dormanz,
		Le rai qui sor Yseut decent
		Covre des ganz molt bonement.
		L'anel du doi defors parut :
2044		Souef le traist, qu'il ne se mut.
		Primes i entra il enviz;
		Or avoit tant les doiz gresliz
		Qu'il s'en issi sanz force fere;
2048		Molt l'en sot bien li rois fors traire,
		L'espee qui entre eus deus est
		Souef oste, la soue i met.
		De la loge s'en issi fors,
2052		Vint au destrier, saut sor le dos;
		Au forestier dist qu'il s'en fuie,
		Son cors trestort, si s'en conduie.
		Vet s'en li rois, dormant les let.
2056		A cele foiz n'i a plus fait.
		Reperiez est a sa cité.
		De plusorz parz out demandé
		Ou a esté et ou tant fut.
2060		Li rois lor ment, pas n'i connut
		Ou il ala ne que il quist
		Ne de faisance que il fist.
		Mais or oiez des endormiz,
2064		Que li rois out el bois gerpiz.
		Avis estoit a la roïne
		Qu'ele ert en une grant gaudine,
		Dedenz un riche pavellon :
2068		A li venoient dui lion,
		Qui la voloient devorer;
		El lor voloit merci crïer,
		Mais li lion, destroiz de fain,
2072		Chascun la prenoit par la main.
		De l'esfroi que Iseut en a 
		Geta un cri, si s'esvella.
		Li gant paré du blanc hermine
2076		Li sont choiet sor la poitrine.
		Tristran, du cri qu'il ot, s'esvelle,
		Tote la face avoit vermelle.
		Esfreez s'est, saut sus ses piez,
2080		L'espee prent com home iriez,
		Regarde el brant, l'osche ne voit :
		Vit le pont d'or qui sus estoit,
		Connut que c'est l'espee au roi.
2084		La roïne vit en son doi
		L'anel que li avoit doné,
		Le suen revit du dei osté.
		Ele cria : "Sire, merci !
2088		Li rois nos a trovez ici."
		Il li respont : "Dame, c'est voirs.
		Or nos covient gerpir Morrois,
		Qar molt li par somes mesfait.
2092		M'espee a, la soue me lait :
		Bien nos peüst avoir ocis.
		- Sire, voire, ce m'est avis.
		- Bele, or n'i a fors du fuïr.
2096		Il nos laissa por nos traïr :
		Seus ert, si est alé por gent,
		Prendre nos quide, voirement.
		Dame, fuion nos en vers Gales.
2100		Li sanc me fuit". Tot devient pales.
		Atant es vos lor escuier,
		Qui s'en venoit o le destrier.
		Vit son seignor pales estoit,
2104		Demande li que il avoit.
		"Par foi, mestre, Marc li gentis
		Nos a trovez ci endormis;
		S'espee lait, la moie en porte :
2108		Felonie criem qu'il anorte.
		Du doi Yseut l'anel, le buen,
		En a porté, si lait le suen :
		Par cest change poon parçoivre,
2112		Mestre, que il nos veut deçoivre;
		Quar il ert seus, si nos trova,
		Poor li prist, si s'en torna.
		Por gent s'en est alé arrire,
2116		Dont il a trop et baude et fire.
		Ses amerra, destruire veut
		Et moi et la roïne Yseut;
		Voiant le pueple, nos veut prendre,
2120		Faire ardoir et venter la cendre.
		Fuion, n'avon que demorer."
		N'avet en eus que demorer.
		S'il ont poor, n'en püent mais :
2124		Li rois sevent fel et engrés.
		Torné s'en sont bone aleüre,
		Li roi doutent, por l'aventure.
		Morrois trespassent, si s'en vont,
2128		Grans jornees par poor font,
		Droit vers Gales s'en sont alé.
		Molt les avra amors pené :
		Trois anz plainiers sofrirent peine,
2132		Lor char pali et devint vaine.
		Seignors, du vin de qoi il burent
		Avez oï, por qoi il furent
		En si grant paine lonctens mis;
2136 		Mais ne savez, ce m'est avis,
		A conbien fu determinez
		Li lovendrins, li vin herbez :
		La mere Yseut, qui le bolli,
2140		A trois anz d'amistié le fist.
		Por Marc le fist et por sa fille :
		Autre en pruva, qui s'en essille.
		Tant con durerent li troi an,
2144		Out li vins si soupris Tristran
		Et la roïne ensenble o lui
		Que chascun disoit : "Los m'en fui."
		L'endemain de la saint Jehan
2148		Aconpli furent li troi an
		Que cil vin fu determinez.
		Tristran fu de son lit levez,
		Iseut remest en sa fullie.
2152		Tristran, sachiez, une doitie
		A un cerf traist, qu'il out visé,
		Par les flans l'a outrebersé.
		Fuit s'en li cerf, Tristran l'aqueut;
2156		Que soirs fu plains tant le porseut.
		La ou il cort aprés la beste,
		L'ore revient, et il s'areste,
		Qu'il ot beü le lovendrant.
2160		A lui seus senpres se repent :
		"Ha ! Dex, fait il, tant ai traval !
		Trois anz a hui, que riens n'i fal,
		Onques ne me falli pus paine
2164		Ne a foirié n'en sorsemaine.
		Oublïé ai chevalerie,
		A seure cort et baronie.
		Ge sui essillié du païs,
2168		Tot m'est failli et vair et gris,
		Ne sui a cort a chevaliers.
		Dex ! tant m'amast mes oncles chiers,
		Se tant ne fuse a lui mesfez !
2172		Ha ! Dex, tant foiblement me vet !
		Or deüse estre a cort a roi,
		Et cent danzeaus avoques moi,
		Qui servisent por armes prendre
2176		Et a moi lor servise rendre.
		Aler deüse en autre terre
		Soudoier et soudees querre.
		Et poise moi de la roïne,
2180		Qui je doins por cortine.
		En bois est, et si peüst estre
		En beles chanbres, o son estre,
		Portendues de dras de soie.
2184		Por moi a prise male voie.
		A Deu, qui est sire du mont,
		Cri ge merci, que il me donst
		Itel corage que je lais
2188		A mon oncle sa feme en pais.
		A Deu vo je que jel feroie
		Molt volentiers, se je pooie,
		Si que Yseut fust acordee
2192		O le roi Marc, qui'st esposee,
		Las ! si qel virent maint riche ome,
		Au fuer q'en dit la loi de Rome."
		Tristran s'apuie sor son arc,
2196		Sovent regrete le roi Marc,
		Son oncle, qui a fait tel tort,
		Sa feme mise a tel descort.
		Tristran au soir se dementot :
2200		Oiez d'Iseut con li estoit !
		Sovent disoit : "Lasse, dolente,
		Porquoi eüstes vos jovente ?
		En bois estes com autre serve,
2204		Petit trovez qui ci vos serve.
		Je suis roïne, mais le non
		En ai perdu par la poison 
		Que nos beümes en la mer.
2208		Ce fist Brengain, qu'i dut garder :
		Lasse ! si male garde en fist !
		El n'en pout mais, quar j'ai trop pris.
		Les damoiseles des anors,
2212		Les filles as frans vavasors
		Deüse ensenble o moi tenir
		En mes chanbres, por moi servir,
		Et les deüse marïer
2216		Et as seignors por bien doner.
		Amis Tristran, en grant error
		Nos mist qui le boivre d'amor
		Nos aporta ensenble a boivre,
2220		Mex ne nos pout il pas deçoivre."
		Tristran li dist : "Roïne gente,
		En mal usons nostre jovente.
		Bele amie, se je peüse,
2224		Par consel que je en eüse,
		Faire au roi Marc acordement,
		Qu'il pardonast son mautalent
		Et qu'il preïst nostre escondit,
2228		C'onques nul jor, n'en fait n'en dit,
		N'oi o vos point de drüerie
		Qui li tornast a vilanie,
		N'a chevalier en son roiaume,
2232		Ne de Lidan tresque en Dureaume,
		S'il voloit dire que amor
		Eüse o vos por deshonor,
		Ne m'en trovast en chanp, armé.
2236		Et s'il avoit en volenté,
		Quant vos avrïez deresnie,
		Qu'il me soufrist de sa mesnie,
		Gel serviroie a grant honor,
2240		Conme mon oncle et mon seignor :
		N'avroit soudoier en sa terre
		Qui miex le servist de sa gerre.
		Et s'il estoit a son plesir
2244		Vos a prendre et moi de gerpir,
		Qu'il n'eüst soin de mon servise,
		Ge m'en iroie au roi de Frise,
		Ou m'en passeroie en Bretaigne
2248		O Governal, sanz plus conpaigne.
		Roïne franche, ou que je soie,
		Vostre toz jorz me clameroie.
		Ne vosise la departie,
2252		S'estre peüst la conpaignie,
		Ne fust, bele, la grant soufraite
		Que vos soufrez et avez faite
		Toz dis, por moi, par desertine.
2256		Por moi perdez non de roïne.
		Estre peüses a anor
		En tes chanbres, o ton seignor,
		Ne fust, dame, li vins herbez
2260		Qui a la mer nos fu donnez.
		Yseut, franche, gente façon,
		Conselle moi que nos feron.
		- Sire, Jesu soit gracïez,
2264		Qant degerpir volez pechiez !
		Amis, menbre vos de l'ermite
		Ogrin, qui de la loi escrite
		Nos preecha et tant nos dist,
2268		Quant tornastes a son abit,
		Qui est el chief de cel boschage !
		Beaus amis douz, se ja corage
		Vos ert venuz de repentir,
2272		Or ne peüst mex avenir.
		Sire, corons a lui ariere.
		De ce sui tote fianciere :
		Consel nos doroit honorable,
2276		Par qoi a joie pardurable
		Porron ancore bien venir."
		Tristran l'entent, fist un sospir
		Et dist : "Roïne de parage,
2280		Tornon arire a l'ermitage
		Encor enuit ou le matin.
		O le consel de maistre Ogrin,
		Manderon a nostre talent
2284		Par briés sanz autre mandement.
		- Amis Tristran, molt dites bien.
		Au riche roi celestïen
		Puison andui crïer merci,
2288		Qu'il ait de nos, Tristran, ami ! "
		Arrire tornent el boschage,
		Tant ont erré qu'a l'ermitage
		Vindrent ensenble li amant.
2292		L'ermite Ogrin trovent lisant.
		Qant il les vit, bel les apele;
		Assis se sont en la chapele :
		"Gent dechacie, a con grant paine
2296		Amors par force vos demeine !
		Conbien durra vostre folie ?
		Trop avez mené ceste vie.
		Et, queles, quar vos repentez ! "
2300		Tristran li dist : "Or escoutez.
		Si longuement l'avon menee,
		Itel fu nostre destinee.
		Trois anz a bien, si que n'i falle,
2304		Onques ne nos falli travalle.
		S'or poions consel trover
		De la roïne racorder,
		Je ne querrai ja plus nul jor
2308		Estre o le roi Marc a seignor;
		Ainz m'en irai ançois un mois
		En Bretaigne ou en Loenois.
		Et se mes oncles veut sofrir
2312		Moi a sa cort por lui servir,
		Gel servirai si con je doi.
		Sire, mon oncle est riche roi
		......................................................
2316		Le mellor consel nos donnez,
		Por Deu, sire, de ce qu'oez,
		Et nos feron vos volentez."
		Seignors, oiez de la roïne :
2320		As piez l'ermite chiet encline,
		De lui proier point ne se faint
		Qu'il les acort au roi, si plaint :
		"Qar ja corage de folie
2324		Nen avrai je jor de ma vie.
		Ge ne di pas, a vostre entente,
		Que de Tristran jor me repente,
		Que je ne l'aim de bone amor
2328		Et com amis, sanz desanor :
		De la comune de mon cors
		Et je du suen somes tuit fors."
		L'ermites l'ot parler, si plore,
2332		De ce q'il ot Deu en aoure :
		"Ha ! Dex, beaus rois omnipotent,
		Graces, par mon buen cuer, vos rent,
		Qui vivre tant m'avez laisiez
2336		Que ces deus genz de lor pechiez
		A moi en vindrent consel prendre.
		Granz grez vos en puise je rendre !
		Ge jur ma creance et ma loi,
2340		Buen consel averez de moi.
		Tristran, entent moi un petit
		(Ci es venuz a mon habit),
		Et vos, roïne, a ma parole
2344		Entendez, ne soiez pas fole.
		Qant home et feme font pechié,
		S'anz se sont pris et sont quitié
		Et s'aus vienent a penitance
2348		Et aient bone repentance,
		Dex lor pardone lor mesfait,
		Tant ne seroit orible et lait.
		Tristran, roïne, or escoutez
2352		Un petitet, si m'entendez.
		Por honte oster et mal covrir
		Doit on un poi par bel mentir.
		Qant vos consel m'avez requis,
2356		Gel vos dorrai sanz terme mis.
		En parchemin prendrai un brief :
		Saluz avra el premier chief.
		A Lancïen le trametez,
2360		Le roi par bien salu mandez
		En bois estes o la roïne,
		Mais, s'il voloit de lui saisine
		Et pardonast son mautalent,
2364		Vos ferïez por lui itant
		Vos en irïez a sa cort;
		N'i avroit fort, sage ne lort,
		S'il veut dire qu'en vilanie
2368		Eüsiez prise drüerie,
		Si vos face li rois Marc pendre,
		Se vos ne vos poez defendre.
		Tristran, por ce t'os bien loer,
2372		Que ja n'i troveras ton per
		Qui gage doinst encontre toi.
		Icest consel te doin par foi.
		Ce ne puet il metre en descort :
2376		Qant il vos vout livrer a mort
		Et en feu ardoir, par le nain
		(Cortois le virent et vilain),
		Il ne voloit escouter plait.
2380		Qant Dex vos an ot merci fait
		Que d'iluec fustes eschapez,
		Si com il est oï assez,
		Que, se ne fust la Deu vigor,
2384		Destruit fusiez a deshonor
		(Tel saut feïstes qu'il n'a home
		De Costentin entresqu'a Rome,
		Se il le voit, n'en ait hisdor),
2388		Iluec fuïstes par poor.
		Vos rescosistes la roïne,
		S'avez esté pus en gaudine.
		De sa terre vos l'amenastes,
2392		Par mariage li donastes.
		Tot ce fu fait, il le set bien;
		Nocie fu a Lencïen.
		Mal vos estoit lié a fallir,
2396		O lié vosistes mex fuïr.
		S'il veut prendre vostre escondit
		Si qel verront grant et petit,
		Vos li offrez a sa cort faire.
2400		Et se lui venoit a viaire,
		Qant vos serez de lui loiaus
		Au loement de vos vasaus,
		Preïst sa feme la cortoise.
2404		Et se savez que lui n'en poise,
		O lui serez ses soudoiers,
		Servirez le molt volentiers.
		Et s'il ne veut vostre servise,
2408		Vos passerez la mer de Frise,
		Iroiz servir un autre roi.
		Tex ert li brief. - Et je l'otroi.
		Tant ait plus mis, beau sire Ogrin,
2412		Vostre merci, el parchemin,
		Que je ne m'os en lui fïer :
		De moi a fait un ban crïer.
		Mais je li prié, com a seignor
2416		Que je molt aim par bone amor,
		Un autre brief reface faire,
		S'i face escrire tot son plaire;
		A la Croiz Roge, anmi la lande,
2420		Pende le brief, si le conmande.
		Ne li os mander ou je sui,
		Ge criem qu'il ne me face ennui.
		Ge crerai bien, quant je l'avrai,
2424		Le brief : quant qu'il voudra ferai.
		Maistre, mon brief set seelé !
		En la queue escriroiz : Vale !
		A ceste foiz je n'i sai plus."
2428		Ogrins l'ermite lieve sus,
		Pene et enque et parchemin prist,
		Totes ces paroles i mist.
		Qant il out fait, prist un anel,
2432		La pierre passot el seel.
		Seelé est, Tristran le tent,
		Il le reçut molt bonement.
		"Quil portera ?" dist li hermites.
2436		- Gel porterai. - Tristran, nu dites.
		- Certes, sire, si ferai bien,
		Bien sai l'estre de Lancïen.
		Beau sire Ogrin, vostre merci,
2440		La roïne remaindra ci;
		Et anevois, en tens oscur,
		Qant li rois dormira seür,
		Ge monterai sor mon destrier,
2444		O moi merrai mon escuier.
		Defors la vile a un pendant :
		La decendrai, s'irai avant.
		Mon cheval gardera mon mestre,
2448		Mellor ne vit ne lais ne prestre."
		Anuit, aprés solel couchier,
		Qant li tens prist a espoisier,
		Tristran s'en torne avoc son mestre.
2452		Bien sot tot le païs et l'estre.
		A Lancïen, a la cité,
		En sont venu, tant ont erré.
		Il decent jus, entre en la vile.
2456		Les gaites cornent a merville.
		Par le fossé dedenz avale
		Et vint errant tresque en la sale.
		Molt par est mis Tristran en fort.
2460		A la fenestre ou li rois dort
		En est venu, souef l'apele,
		N'avoit son de crïer harele.
		Li rois s'esvelle et dit aprés :
2464		"Qui es, qui a tel eure ves ?
		As tu besoin ? Di moi ton non.
		- Sire, Tristran m'apele l'on.
		Un brief aport, sil met ci jus
2468		El fenestrier de cest enclus.
		Longuement n'os a vos parler,
		Le brief vos lais, n'os plus ester."
		Tristran s'en torne, li rois saut,
2472		Par trois foiz l'apela en haut :
		"Por Deu, beaus niés, ton oncle atent ! "
		Li rois le brief a sa main prent.
		Tristran s'en vet, plus n'i remaint,
2476		De soi conduire ne se faint,
		Vient a son mestre, qui l'atent,
		El destrier saut legierement.
		Governal dist : "Fol, quar esploites !
2480		Alon nos en les destoletes ! "
		Tant ont erré par le boschage
		Q'au jor vindrent a l'ermitage.
		Enz sont entré. Ogrins prioit
2484		Au roi celestre quant qu'il pot
		Tristran defende d'enconbrier
		Et Governal, son escuier.
		Qant il le vit, es le vos lié :
2488		Son criator a gracïé.
		D'Iseut n'estuet pas demander
		S'ele out poor d'eus encontrer.
		Ainz, pus li soir qu'il en issirent
2492		Tresque l'ermite et el les virent,
		N'out les eulz essuiez de lermes :
		Molt par li senbla lons cis termes.
		Qant el le vit venir, lor prie ...
2496		Qu'il i fist, ne fu pas parole.
		"Amis, di moi, se Dex t'anort,
		Fus tu donc pus a la roi cort ?"
		Tristran lor a tot reconté,
2500		Conment il fu a la cité
		Et conment o le roi parla,
		Coment li rois rapela,
		Et du briés que il a gerpi,
2504		Et con li rois trova l'escrit.
		"Dex ! dist Ogrins, graces te rent.
		Tristran, sachiez, asez briment
		Orez noveles du ro Marc."
2508		Tristran decent, met jus son arc.
		Or sejornent a l'ermitage,
		Li rois esvelle son barnage.
		Primes manda le chapelain,
2512		Le brief li tent qu'a en la main.
		Cil fraint la cire et lut le brief.
		Li roi choisi el premier chief,
		A qui Tristran mandoit saluz.
2516		Les moz a tost toz conneüz,
		Au roi a dit le mandement.
		Li rois l'escoute bonement;
		A grant mervelle s'en esjot,
2520		Qar sa feme forment amot.
		Li rois esvelle ses barons,
		Les plus proisiez mande par nons;
		Et qant il furent tuit venu,
2524		Li rois parla, il sont teü :
		"Seignors, un brief m'est ci tramis.
		Rois sui sor vos, vos mi marchis.
		Li briés soit liez et soit oïz;
2528		Et qant liz sera li escriz,
		Conselliez m'en, jel vos requier.
		Vos m'en devez bien consellier."
		Dinas s'en est levé premierz,
B2532		Dist a ses pers : "Seignors, oiez !
		S'or oiez que ne die bien,
		Ne m'en creez de nule rien.
		Qui mex savra dire, si die,
2536		Face le bien, lest la folie.
		Li brief nos est ici tramis
		Nos ne savon de qel païs :
		Soit liz li briés premierement;
2540		Et pus, solonc le mandement,
		Qui buen consel savra doner,
		Sel nos doinst buen. Nel quier celer :
		Qui son droit seignor mesconselle
2544		Ne puet faire greignor mervelle."
		Au roi dïent Corneualois :
		"Dinas a dit trop que cortois.
		Dan chapelain, lisiez le brief,
2548		Oiant nos toz, de chief en chief.
		Levez s'en est li chapelains,
		Le brief deslie o ses deus mains,
		En piez estut devant le roi :
2552		"Or escoutez, entendez moi.
		Tristran, li niés nostre seignor,
		Saluz mande prime et amor
		Au roi et a tot son barnage :
2556		"Rois, tu sez bien le mariage
		De la fille le roi d'Irlande.
		Par mer en fui jusqu'en Horlande,
		Par ma proece la conquis,
2560		Le grant serpent cresté ocis,
		Par qoi ele me fu donee.
		Amenai la en ta contree.
		Rois, tu la preïs a mollier,
2564		Si que virent ti chevalier.
		N'eüs gaires o li esté,
		Quant losengier en ton reigné
		Te firent acroire mençonge.
2568		Ge sui tot prest que gage en donge,
		Qui li voudroit blasme lever,
		Lié alegier contre mon per,
		Beau sire, a pié ou a cheval
2572		(Chascuns ait armes et cheval ! )
		Qu'onques amor nen out vers moi,
		Ne je vers lui, par nul desroi.
		Se je ne l'en puis alegier
2576		Et en ta cort moi deraisnier,
		Adonc me fai devant ton ost
		N'i a baron que je t'en ost.
		N'i a baron, por moi laisier,
2580		Ne me face ardrë, ou jugier.
		Voz savez bien, beaus oncles, sire,
		Nos vosistes ardoir en ire;
		Mais a Deu en prist grant pitié,
2584		S'en aorames Damledé.
		La roïne par aventure
		En eschapa. Ce fu droiture,
		Se Dex me saut; quar a grant tort
2588		Li volïez doner la mort.
		G'en eschapai, si fis un saut
		Contreval un rochier molt haut.
		Lors fu donnee la roïne
2592		As malades en decepline.
		Ge l'en portai, si li toli,
		Puis ai toz tens o li fuï.
		Ne li devoie pas fallir,
2596		Qant a tort dut por moi morir.
		Puis ai esté o lié par bos,
		Que je n'estoie pas tant os
		Que je m'osase an plain mostrer.
2600		...............................................................
		A prendre nos et a vos rendre.
		Feïsiez nos ardoir ou pendre :
		Por ce nos estovoit fuïr.
2604		Mais, s'or estoit vostre plesir
		A prendre Yseut o le cler vis,
		N'avroit baron en cest païs
		Plus vos servist que je feroie.
2608		Se l'uen vos met en autre voie,
		Que ne vuelliez le mien servise,
		Ge m'en irrai au roi de Frise;
		Jamais n'oras de moi parler,
2612		Passerai m'en outre la mer.
		De ce q'oiez, roi, pren consel.
		Ne puis mes soufrir tel trepel :
		Ou je m'acorderai a toi,
2616		Ou g'en merrai la fille au roi
		En Irlandë, ou je la pris.
		Roïnë ert de son païs."
		Li chapelains a au roi dit :
2620		"Sire, n'a plus en cest escrit."
		Li baron oient la demande,
		Qe por la fille au roi d'Irlande
		Offre Tristran vers eus batalle.
2624		N'i a baron de Cornoualle
		Ne die : "Rois, ta feme pren.
		Onques cil n'orent nul jor sen
		Qui ce distrent de la roïne,
2628		Dont la parole est ci oïe.
		Ne te sai pas consel doner
		Tristran remaigne deça mer.
		Au riche roi aut, en Gavoie,
2632		A qui li roiz escoz gerroie.
		Si se porra la contenir,
		Et tant porrez de lui oïr,
		Vos manderez por lui, qu'il vienge.
2636		Ne savon el qel voie tienge.
		Mandez par brief que la roïne
		Vos ameint ci a brief termine."
		Li rois son chapelain apele :
2640		"Soit fait cist brief o main isnele.
		Oï avez que i metroiz.
		Hastez le brief : molt sui destroiz,
		Molt a ne vi Yseut la gente ;
2644		Trop a mal trait en sa jovente.
		Et quant li brief ert seelez,
		A la Croiz Roge le pendez;
		Ancor enuit i soit penduz.
2648		Escrivez i par moi saluz."
		Quant l'ot li chapelain escrit,
		A la Croiz Roge le pendit.
		Tristran ne dormi pas la nuit.
2652		Ainz que venist la mie nuit,
		La Blanche Lande out traversee,
		La chartre porte seelee.
		Bien sout l'estre de Cornoalle,
2656		Vient a Ogrin, il la li balle.
		Li hermite la chartre a prise,
		Lut les letres, vit la franchise
		Du roi, qui pardonne a Yseut
2660		Son mautalent, et que il veut
		Repenre la tant bonement;
		Vit le terme d'acordement.
		Ja parlera si com il doit
2664		Et con li rois qui a Deu croit :
		"Tristran, quel joie t'est creüe !
		Ta parole est tost entendue,
		Que li rois la roïne prent.
2668		Loé li ont tote sa gent;
		Mais ne li osent pas loer
		Toi retenir a soudeier,
		Mais va servir en autre terre
2672		Un roi a qui on face gerre,
		Un an ou deus. Se li rois veut,
		Revien a lui et a Yseut.
		D'ui en tierz jor, sanz nul deçoivre,
2676		Est li rois prest de lié reçoivre.
		Devant le Gué Aventuros
		Est li plez mis de vos et d'eus :
		La li rendroiz, iluec ert prise.
2680		Cist briés noient plus ne devise.
		- Dex ! dist Tristran, quel departie !
		Molt est dolenz qui pert s'amie.
		Faire l'estuet, por la soufrete
2684		Que vos avez por moi fort trete :
		N'avez mestier de plus soufrir.
		Qant ce vendra au departir,
		Ge vos dorrai ma drüerie,
2688		Vos moi la vostre, bele amie.
		Ja ne serai en cele terre
		Que ja me tienge pais ne gerre
		Que mesage ne vos envoi.
2692		Bele amie, remandez moi
		De tot en tot vostre plesir."
		Iseut parla o grant sospir :
		"Tristran, entent un petitet :
2696		Husdent me lesse, ton brachet.
		Ainz berseret a veneor
		N'ert gardé e a tel honor
		Con cist sera, beaus douz amis.
2700		Qant gel verrai, ce m'est avis,
		Menberra moi de vos sovent.
		Ja n'avrai si le cuer dolent,
		Se je le voi, ne soit lie.
2704		Ainz, puis que la loi fu jugie,
		Ne fu beste si herbergie
		Ne en si riche lit couchie.
		Amis Tristran, j'ai un anel,
2708		Un jaspe vert a un seel.
		Beau sire, por l'amor de moi,
		Portez l'anel en vostre doi;
		Et s'il vos vient, sire, a corage
2712		Que me mandez rien par mesage,
		Tant vos dirai, ce sachiez bien,
		Certes, je n'en croiroie rien,
		Se cest anel, sire, ne voi.
2716		Mais, por defense de nul roi,
		Se voi l'anel, ne lairai mie,
		Ou soit savoir ou soit folie,
		Ne face con que il dira,
2720		Qui cest anel m'aportera,
		Por ce qu'il soit a nostre anor :
		Je vos pramet par fine amor.
		Amis, dorrez me vos tel don,
2724		Husdant le baut, par le landon ?
		Et il respont : "La moie amie,
		Husdent vos doins par drüerie.
		- Sire, c'est la vostre merci.
2728		Qant du brachet m'avez seisi,
		Tenez l'anel, de gerredon."
		De son doi l'oste, met u son.
		Tristran en bese la roïne,
2732		Et ele lui, par la saisine.
		Li hermites en vet au Mont,
		Por les richeces qui la sont.
		Aprés achate ver et gris,
2736		Dras de soië et porpre bis,
		Escarlates et blanc chainsil,
		Asez plus blanc que flor de lil,
		Et palefroi souef anblant,
2740		Bien atornez d'or flanboiant.
		Ogrins, l'ermite tant l'achate
		Et tant acroit et tant barate
		Pailes, vairs et gris et hermine
2744		Que richement vest la roïne.
		Par Cornoualle fait huchier
		Li rois s'acorde a sa mollier :
		"Devant le Gué Aventuros
2748		Iert pris acordement de nos."
		Oï en ont par tot la fame;
		N'i remest chevalier ne dame
		Qui ne vienge a cel'asenblee.
2752		La roïne ont molt desirree :
		Amee estoit de tote gent,
		Fors des felons que Dex cravent !
		Tuit quatre en orent tels soudees :
2756		Li dui en furent mort d'espees,
		Li tierz d'une seete ocis;
		A duel morurent el païs.
		Li forestier quis encusa 
2760		Mort crüele n'en refusa;
		Quar Perinis, li franc, li blois,
		L'ocist puis d'un gibet el bois.
		Dex les venga de toz ces quatre,
2764		Qui vout le fier orguel abatre.
		Seignors, au jor du parlement
		Fu li rois Marc o molt grant gent.
		La out tendu maint pavellon
2768		Et mainte tente de baron :
		Loin ont porpris la praerie.
		Tristran chevauchë o s'amie,
		Tristran chevauche et voit le merc.
2772		Souz son bliaut ot son hauberc;
		Quar grant poor avoit de soi,
		Por ce qu'il out mesfait au roi.
		Choisi les tentes par la pree,
2776		Conut li roi et l'asenblee.
		Iseut apele bonement :
		"Dame, voz retenez Hudent.
		Pri vos, por Deu, que le gardez;
2780		S'onques l'amastes, donc l'amez.
		Vez la le roi, vostre seignor,
		O lui li home de s'onor.
		Nos ne porron mais longuement
2784		Aler nos deus a parlement.
		Je vois venir ces chevaliers
		Et le roi et ses soudoiers,
		Dame, qui vienent contre nos.
2788		Por Deu, le riche glorios,
		Se je vos mant aucune chose,
		Hastivement ou a grant pose,
		Dame, faites mes volentez.
2792		- Amis Tristran, or m'escoutez.
		Par cele foi que je vos doi,
		Se cel anel de vostre doi
		Ne m'envoiez, si que jel voie,
2796		Rien qu'il deïst ge ne croiroie.
		Mais, des que reverrai l'anel,
		Ne tor ne mur ne fort chastel
		Ne me tendra ne face errant
2800		Le mandement de mon amant,
		Solonc m'enor et loiauté
		Et je sace soit vostre gré.
		- Dame, fait il, Dex gré te sace ! "
2804		Vers soi l'atrait, des braz l'enbrace.
		Yseut parla, qui n'ert pas fole :
		"Amis, entent a ma parole.
		- Or me fai donc bien a entendre.
2808		- Tu me conduiz, si me veuz rendre
		Au roi, par le consel Ogrin,
		L'ermite, qui ait bone fin."
		Por Deu vos pri, beaus douz amis,
2812		Que ne partez de cest païs
		Tant qos saciez conment li rois
		Sera vers moi, iriez ou lois.
		Gel prié, qui sui ta chiere drue,
2816		Qant li rois m'avra retenue,
		Que chiés Orri le forestier
		T'alles la nuit la herbergier.
		Por moi sejorner ne t'ennuit !
2820		Nos i geümes mainte nuit,
		En nostre lit que nos fist faire ...
		Li trois qui ierent de moleste
		Mal troveront en la parfin :
2824		Li cors giront el bois, sovin,
		Beau chiers amis, et g'en ai dote :
		Enfer ovre, qui les tranglote !
		Ges dote, quar il sont molt felon.
2828		El buen celier, soz le boron,
		Seras entrez, li miens amis.
		Manderai toi par Perinis
		Les noveles de la roi cort.
2832		Li miens amis, que Dex t'enort !
		Ne t'ennuit pas la herbergier !
		Sovent verrez mon mesagier :
		Manderai toi de ci mon estre
2836		Par mon vaslet et a ton mestre...
		- Non fera il, ma chiere amie.
		Qui vos reprovera folie
		Gart soi de moi con d'anemi !
2840		- Sire, dist Yseut, grant merci !
		Or sui je molt boneüree :
		A grant fin m'avez asenee."
		Tant sont alé et cil venu
2844		Qu'il s'entredïent lor salu.
		Li rois venoit molt fierement
		Le trait d'un arc devant sa gent;
		O lui Dinas, qui, de Dinan.
2848		Par la reigne tenoit Tristran
		La roïne, qu'i conduioit.
		La, salua si com il doit :
		"Rois, ge te rent Yseut, la gente :
2852		Hon ne fist mais plus riche rente.
		Ci voi les homes de ta terre
		Et, oiant eus, te vuel requerre
		Que me sueffres a esligier
2856		Et en ta cort moi deraisnier
		C'onques o lié n'oi drüerie,
		Ne ele o moi, jor de ma vie.
		Acroire t'a l'en fait mençonge;
2860		Mais, se Dex joie et bien me donge.
		Onques ne firent jugement.
		Conbatre a pié ou autrement
		Dedenz ta cort, se ge t'en sueffre.
2864		Se sui damnez, si m'art en soffre.
		Et, se je m'en pus faire saus,
		Qu'il n'i ait chevelu ne chaus ...
		Si me retien ovocques toi,
2868		O m'en irai en Loenoi."
		Li rois a son nevo parole.
		Andrez, qui fu nez de Nicole,
		Li a dit : "Rois, quar le retiens,
2872		Plus en seras doutez et criens."
		Molt en faut poi que ne l'otroie,
		Le cuer forment l'en asouploie.
		A une part le rois le trait;
2876		La roïne ovoc Dinas let,
		Qui molt par ert voirs et loiaus
		Et d'anor faire conmunax.
		O la roïne geue et gabe,
2880		Du col li a osté la chape,
		Qui ert d'escarlate molt riche.
		Ele out vestu une tunique
		Desus un grant bliaut de soie.
2884		De son mantel que vos diroie ?
		Ainz l'ermite, qui l'achata,
		Le riche fuer ne regreta.
		Riche ert la robe et gent le cors :
2888		Les eulz out vers, les cheveus sors.
		Li seneschaus o lié s'envoise.
		As trois barons forment en poise :
		Mal aient il, trop sont engrés !
2892		Ja se trairont du roi plus pres :
		"Sire, font il, a nos entent :
		Consel te doron bonement.
		La roïne a esté blasmee
2896		Et foï hors de ta contree.
		Se a ta cort resont ensenble,
		Ja dira l'en, si con nos senble,
		Que en consent lor felonie :
2900		Poi i avra qui ce ne die.
		Lai de ta cort partir Tristran;
		Et, quant vendra jusqu'a un an,
		Que tu seras aseürez
2904		Qu'Yseut te tienge loiautez,
		Mande Tristran qu'il vienge a toi.
		Ce te loons par bone foi."
		Li rois respont : "Que que nus die,
2908		De vos conselz n'istrai je mie."
		Ariere en vienent li baron,
		Por le roi content sa raison.
		Quant Tristran oit n'i a porloigne,
2912		Que li rois veut qu'il s'en esloigne,
		De la roïne congié prent;
		L'un l'autre esgarde bonement.
		La roïne fu coloree,
2916		Vergoigne avoit por l'asenblee.
		Tristran s'en part, ce m'est avis :
		Dex ! tant cuer fist le jor pensis !
		Li rois demande ou tornera.
2920		Qant qu'il voudra, tot li dorra;
		Molt par li a a bandon mis
		Or et argent et vair et gris.
		Tristran dist : "Rois de Cornoualle,
2924		Ja n'en prendrai mie maalle.
		A qant que puis vois a grant joie
		Au roi riche que l'en gerroie."
		Molt out Tristran riche convoi
2928		Des barons et de Marc le roi.
		Vers la mer vait Tristran sa voie.
		Yseut o les euz le convoie;
		Tant con de lui ot la veüe
2932		De la place ne se remue.
		Tristran s'en vet, retorné sont
		Cil qui pose convoié l'ont.
		Dinas encor le convoiout,
2936		Sovent le besse et li proiot
		Seürement revienge a lui.
		Entrafïé se sont il dui :
		"Dinas, entent un poi a moi.
2940		De ci m'en part, bien sez por qoi.
		Se je te mant par Governal
		Aucune chose besoignal,
		Avance la, si con tu doiz."
2944		Baisié se sont plus de set foiz.
		Dinas li prie ja nel dot,
		Die son buen : il fera tot.
		Dit molt a bele desevree.
2948		Mais, sor sa foi aseüree,
		La retendra ensenble o soi.
		Non feroit, certes, por le roi.
		Iluec Tristran de lui s'en torne :
2952		Au departir andui sont morne.
		Dinas s'en vient aprés le roi,
		Qui l'atendoit a un chaumoi.
		Ore chevauchent li baron
2956		Vers la cité tot a bandon.
		Tote la gent ist de la vile,
		Et furent plus de quatre mile,
		Qu'omes que femes que enfanz;
2960		Que por Yseut, que por Tristranz,
		Mervellose joie menoient.
		Li saint par la cité sonoient.
		Qant il oient Tristran s'en vet,
2964		N'i a un sol grant duel ne fet.
		D'Iseut grant joie demenoient,
		De lui servir molt se penoient;
		Quar, ce saciez, ainz n'i ot rue
2968		Ne fust de paile portendue :
		Cil qui n'out paile mist cortine.
		Par la ou aloit la roïne
		Est la rue molt bien jonchie.
2972		Tot contremont, par la chaucie,
		Si vont au mostier Saint Sanson.
		La roïne et tuit li baron
		En sont trestuit ensenble alé.
2976		Evesque, clerc, moine et abé
		Encontre lié sont tuit issu,
		D'aubes, de chapes revestu;
		Et la roïne est descendue,
2980		D'une porpre inde fu vestue.
		L'evesque l'a par la main prise,
		Si l'a dedenz le mostier mise;
		Tot droit la meinent a l'auter.
2984		Dinas li preuz, qui molt fu ber,
		Li aporta un garnement
		Qui bien valoit cent mars d'argent,
		Un riche paile fait d'orfrois,
2988		Onques n'out tel ne qens ne rois;
		Et la roïne Yseut l'a pris
		Et, par buen cuer, sor l'autel mis.
		Une chasublë en fu faite,
2992		Qui ja du tresor n'iert hors traite
		Se as grans festes anvés non.
		Encore est ele a Saint Sanson :
		Ce dïent cil qui l'ont veüe.
2996		Atant est du mostier issue.
		Li rois, li prince et li contor
		L'en meinent el palais hauçor.
		Grant joie i ont le jor menee.
3000		Onques porte n'i fu veee :
		Qui vout entrer si pout mengier,
		Onc a nul n'i fist on dangier.
		Molt l'ont le jor tuit honoree :
3004		Ainz le jor que fu esposee
		Ne li fist hom si grant honor
		Con l'on li a fait icel jor.
		Le jor franchi li rois cent sers
3008		Et donna armes et haubers
		A vint danzeaus qu'il adouba.
		Or oiez que Tristran fera.
		Tristran s'en part, fait a sa rente.
3012		Let le chemin, prent une sente;
		Tant a erré voie et sentier
		Qu'a la herberge au forestier
		En est venu celeement.
3016		Par l'entree priveement
		Le mist Orri el bel celier.
		Tot li trove quant q'ot mestier.
		Orris estoit mervelles frans.
3020		Senglers, lehes prenet o pans,
		En ses haies grans cers et biches,
		Dains et chevreus. Il n'ert pas chiches,
		Molt en donet a ses serjanz.
3024		O Tristran ert la sejornanz
		Priveement en souterrin.
		Par Perinis, li franc meschin,
		Soit Tristran noves de s'amie.
3028		Oiez des trois, que Dex maudie !
		Par eus fu molt li rois malez.
		Qui o Tristran estoit meslez.
		Ne tarja pas un mois entier
3032		Que li rois Marc ala chacier,
		Et avoc lui li traïtor.
		Or escoutez que font cel jor :
		En une lande, a une part,
3036		Ourent ars li vilain essart;
		Li rois s'estut el bruelleïz,
		De ses buens chiens oï les cris.
		La sont venu li troi baron,
3040		Qui le roi mistrent a raison :
		"Rois, or entent nostre parole.
		Se la roïne a esté fole,
		El n'en fist onques escondit.
3044		S'a vilanie vos est dit;
		Et li baron de ton païs
		T'en ont par mainte foiz requis,
		Qu'il vuelent bien s'en escondie
3048		Qu'o Tristran n'ot sa drüerie.
		Escondire se doit c'on ment.
		Si l'en fait faire jugement
		Et enevoies l'en requier,
3052		Priveement, a ton couchier.
		S'ele ne s'en veut escondire,
		Lai l'en aler de ton enpire."
		Li rois rogi, qui escouta :
3056		"Par Deu ! seignors Cornot, molt a
		Ne finastes de lié reter.
		De tel chose l'oi ci reter
		Qui bien peüst remaindre atant.
3060		Dites se vos alez querant
		Que la roïne aut en Irlande.
		Chascun de vos que li demande ?
		N'offri Tristran li a defendre ?
3064		Ainz n'en osastes armes prendre.
		Par vos est il hors du païs.
		Or m'avez vos du tot sorpris.
		Lui ai chacié : or chaz ma feme ?
3068		Cent dehez ait par mié la cane
		Qui me rova de lui partir !
		Par saint Estiene le martir,
		Vos me sorquerez, ce me poise.
3072		Quel mervelle que l'en si taise !
		S'il se mesfist, il est en fort.
		N'avez cure de mon deport,
		O vos ne puis plus avoir pes.
3076		Par saint Tresmor de Caharés,
		Ge vos ferai un geu parti :
		Ainz ne verroiz passé marsdi
		(Hui est lundi), si le verrez."
3080		Li rois les a si esfreez
		Qu'il n'i a el fors prengent fuie.
		Li rois Marc dist : "Dex vos destruie,
		Qui si alez querant ma honte !
3084		Por noient, certes, ne vos monte :
		Ge ferai le baron venir
		Que vos avïez fait fuïr."
		Qant il voient le roi marri,
3088		En la lande, sor un larri,
		Sont descendu tuit troi a pié,
		Li rois lessent el chanp, irié.
		Entre eus dïent : "Que porron faire ?
3092		Li rois Marc est trop deputaire;
		Bien tost mandera son neveu,
		Ja n'i tendra ne fei ne veu.
		S'il ça revient, de nos est fins :
3096		Ja en forest ne en chemin
		Ne trovera nul de nos trois
		Le sanc n'en traie du cors, frois.
		Dison le roi or avra pes,
3100		N'en parleron a lui jamés."
		Enmié l'essart li rois s'estot.
		La sont venu; tost les destot,
		De lor parole n'a mes cure;
3104		La loi qu'il tient de Deu, en jure
		Tot souavet entre ses denz :
		Mar fu jostez cist parlemenz.
		S'il eüst or la force o soi,
3108		La fusent pris, ce dit, tuit troi.
		"Sire, font il, entendez nos :
		Marriz estes et coroços
		Por ce que nos dison t'anor.
3112		L'en devroit par droit son seignor
		Consellier : tu nos sez mal gré.
		Mal ait quant qu'a soz son baudré
		(Ja mar o toi s'en marrira)
3116		Cil qui te het ! Cil s'en ira;
		Mais nos, qui somes ti feel,
		Te donions loial consel.
		Quant ne nos croiz, fai ton plaisir :
3120		Assez nos en orras taisir.
		Icest mal talent nos pardonne."
		Li rois escoute, mot ne sone,
		Sor son arçon s'est acoutez,
3124		Ne s'est vers eus noient tornez :
		"Seignors, molt a encor petit
		Que vos oïstes l'escondit
		Que mes niés fist de ma mollier :
3128		Ne vosistes escu ballier.
		Querant alez a terre pié.
		La meslee des or vos vié.
		Or gerpisiez tote ma terre.
3132		Par saint André, que l'en vet querre 
		Outre la mer, jusque en Escoce,
		Mis m'en avez el cuer la boce,
		Qui n'en istra jusqu'a un an :
3136		G'en ai por vos chacié Tristran."
		Devant lui vienent li felon,
		Godoïnë et Guenelon
		Et Danalain que fu molt feus;
3140		Li troi ont aresnié entre eus,
		Mais n'i porent plai encontrer :
		Vet s'en li rois sanz plus ester.
		Cil s'en partent du roi par mal.
3144		Forz chasteaus ont, bien clos de pal,
		Soiant sor roche, sor haut pui;
		A lor seignor feront ennui,
		Se la chose n'est amendee.
3148		Li rois n'a pas fait longe estee,
		N'atendi chien ne veneor;
		A Tintajol, devant sa tor,
		Est decendu, dedenz s'en entre :
3152		(Nus ne set ne ne voit son estre)
		Es chanbres entre, çaint'espee.
		Yseut s'est contre lui levee,
		Encontre vient, s'espee a prise,
3156		Pus est as piez le roi asise.
		Prist l'a la main, si l'en leva;
		La roïne li enclina,
		Amont le regarde, a la chiere,
3160		Molt la vit et cruel et fiere,
		Aperçut soi qu'il ert marriz :
		Venuz s'en est aeschariz.
		"Lasse, fait ele, mes amis
3164		Est trovez, mes sires l'a pris ! "
		Souef le dit entre ses denz.
		Li sanz de li ne fu si loinz
		Qu'il ne li set monté el vis,
3168		Li cuer el ventre li froidist;
		Devant le roi choï enverse,
		Pasme soi, sa color a perse...
		Q'entre ses braz l'en a levee,
3172		Besie l'a et acolee;
		Pensa que mal l'eüst ferue.
		Quant de pasmer fu revenue :
		"Ma chiere amie, que avez ?
3176		- Sire, poor. - Ne vus tamez."
		Qant ele l'ot qui l'aseüre,
		Sa color vient, si aseüre;
		Adonc li rest asouagié.
3180		Molt bel a le roi aresnié :
		"Sire, ge voi a ta color,
		Fait t'ont marri ti veneor.
		Ne te doinz ja marrir de chace."
3184		Li rois l'entent, rist, si l'enbrace,
		E li a fait li rois : "Amie,
		J'ai trois felons, d'ancesorie,
		Qui heent mon amendement;
3188		Mais se encore nes en desment,
		Que nes enchaz fors de ma terre,
		Li fel ne criement mais ma gerre.
		Il m'ont asez adesentu,
3192		Et je lor ai trop consentu :
		N'i a mais rien del covertir.
		Par lor parler, par lor mentir,
		Ai mon nevo de moi chacié.
3196		N'ai mais cure de lor marchié,
		Prochainement s'en revendra,
		Des trois felons me vengera :
		Par lui seront encor pendu."
3200		La roïne l'a entendu;
		Ja parlast haut, mais ele n'ose;
		El fu sage, si se repose
		Et dist : "Dex i a fait vertuz,
3204		Qant mes sires s'est irascuz
		Vers ceus par qui blasme ert levé.
		Deu pri qu'il soient vergondé."
		Souef le dit, que nus ne l'ot.
3208		La bele Yseut, qui parler sot,
		Tot simplement a dit au roi :
		"Sire, quel mal ont dit de moi ?
		Chascun puet dire ce qu'il pense.
3212		Fors vos, ge n'ai nule defense :
		Por ce vont il querant mon mal.
		De Deu le pere esperital,
		Aient il male maudiçon !
3216		Tantes foiz m'ont mis en frichon !
		- Dame, fait li rois, or m'entent :
		Parti s'en sont par mautalent
		Trois de mes plus proisiez barons.
3220		- Sire, porqoi ? Par quels raisons ?
		- Blasmer te font. - Sire, porqoi ?
		- Gel te dirai, dit li roi :
		N'as fait de Tristran escondit. -
3224		Se je l'en faz ? - Et il m'ont dit ...
		Qu'il le m'ont dit. - Ge prest'en sui.
		- Qant le feras ? Ancor ancui ?
		- Brif terme i met. - Asez est loncs.
3228		- Sire, por Deu et por ses nons,
		Entent a moi, si me conselle.
		Que puet ce estre ? Quel mervelle
		Qu'il ne me lesent an pes eure !
3232		Se Damledeu mon cors seceure,
		Escondit mais ne lor ferai,
		Fors un que je deviserai.
		Se lor faisoie soirement,
3236		Sire, a ta cort, voiant ta gent,
		Jusqu'a tierz jor me rediroient
		Q'autre escondit avoir voudroient.
		Rois, n'ai en cest païs parent
3240		Qui por le mien destraignement
		En feïst gerre ne revel.
		Mais de ce me seret molt bel.
		De lor rebeche n'ai mes cure.
3244		Se il vuelent avoir ma jure
		Ou s'il volent loi de juïse,
		Ja n'en voudront si roide guise
		(Metent le terme) que ne face.
3248		A terme avrai en mié la place
		Li roi Artus et sa mesnie.
		Se devant lui sui alegie,
		Qui me voudroit aprés sordire,
3252		Cil me voudroient escondire,
		Qui avront veü ma deraisne,
		Vers un Cornot ou vers un Saisne.
		Por ce m'est bel que cil i soient
3256		Et mon deresne a lor eulz voient.
		Se en place est Artus li rois,
		Gauvains, ses niés, li plus cortois,
		Girflez et Qeu li seneschaus,
3260		Tex cent en a li rois vasaus
		N'en mentiront por rien qu'il oient,
		Por les seurdiz se conbatroient.
		Rois, por c'est biens devant eus set
3264		Faiz li deraisne de mon droit.
		Li Cornot sont reherceor,
		De pluseurs evres tricheor.
		Esgarde un terme, si lor mande
3268		Que tu veus a la Blanche Lande
		Tuit i soient, et povre et riche.
		Qui n'i sera, tres bien t'afiche
		Que lor toudras lor hérité :
3272		Si reseras d'eus aquité.
		Et li mien cors est toz seürs,
		Des que verra li roi Artus
		Mon mesage, qu'il vendra ça :
3276		Son corage sai des piça.
		Li rois respont : "Bien avez dit."
		Atant est li termes baniz
		A quinze jorz par le païs.
3280		Li rois le mande a trois naïs
		Que par mal sont parti de cort :
		Molt en sont lié, a que qu'il tort.
		Or sevent tuit par la contree
3284		Le terme asis de l'asenblee,
		Et que la ert li rois Artus,
		Et de ses chevaliers le plus
		O lui vendront de sa mesnie.
3288		Yseut ne s'ert mie atargie :
		Par Perinis manda Tristran
		Tote la paine et tot l'ahan
		Qu'el a por lui ouan eüe.
3292		Or l'en soit la bonté rendue !
		Metre la puet, s'il veut, en pes :
		"Di li qu'il set bien (le) marchés,
		Au chief des planches, au Mal Pas :
3296		G'i sollé ja un poi mes dras.
		Sor la mote, el chief de la planche,
		Un poi deça la Lande Blanche,
		Soit, revestuz de dras de ladre;
3300		Un henap port o soi de madre
		(Une botele ait dedesoz)
		O coroie atachié par noz;
		A l'autre main tienge un puiot,
3304		Si aprenge de tel tripot.
		Au terme ert sor la mote assis :
		Ja set assez bociez son vis;
		Port le henap devant son front,
3308		A ceus qui iluec passeront
		Demant l'aumosne sinplement.
		Il li dorront or et argent :
		Gart moi l'argent, tant que le voie
3312		Priveement, en chanbre coie."
		Dist Perinis : "Dame, par foi,
		Bien li dirai si le secroi."
		Perinis part de la roïne;
3316		El bois, par mié une gaudine,
		Entre, tot sos par le bois vet;
		A l'avesprer vient au recet
		Ou Tristran ert, el bel celier.
3320		Levé estoient du mengier.
		Liez fu Tristran de sa venue :
		Bien sout, noveles de sa drue
		Li aporte li vaslet frans.
3324		Il dui se tienent par les mains,
		Sor un sige haut sont monté.
		Perinis li a tot conté.
		Le mesage de la roïne.
3328		Tristran vers terre un poi encline
		Et jure quant que puet ateindre :
		Mar l'ont pensé; ne puet remaindre,
		Il en perdront encor les testes
3332		Et as forches pendront, as festes.
		"Di la roïne mot a mot :
		G'irai au terme, pas n'en dot.
		Face soi lie, saine et baude !
3336		Ja n'avrai mais bain d'eve chaude
		Tant qu'a m'espee aie venjance
		De ceus qui li ont fait pesance :
		Il sont traïtre fel prové.
3340		Di li que tot ai bien trové
		A sauver soi du soirement.
		Je la verrai assez briment.
		Va, si li di que ne s'esmait,
3344		Ne dot pas que je n'alle au plet,
		Atapiné conme tafurs.
		Bien me verra li rois Artus
		Soier au chief sor le Mal Pas,
3348		Mais il ne me connoistra pas.
		S'aumosne avrai, se l'en pus traire.
		A la roïne puez retraire
		Ce que t'ai dit el sozterrin
3352		Que fist fere si bel, perrin.
		De moi li porte plus saluz
		Qu'il n'a sor moi botons menuz.
		- Bien li dirai, dist Perinis".
3356		Lors s'est par les degrez fors mis :
		"Ge m'en vois au roi Artus, beau sire.
		Ce mesage m'i estuet dire :
		Qu'il vienge oïr le soirement,
3360		Ensenble o lui chevaliers cent,
		Qui puis garant li porteroient,
		Se li felon de rien greignoient
		A la dame de loiauté.
3364		Donc n'est ce bien ? - Or va a Dé."
		Toz les degrez en puie a orne,
		El chaceor monte et s'en torne;
		N'avra mais pais a l'esperon,
3368		Si ert venu a Cuerlion.
		Molt out cil poines por servir,
		Molt l'en devroit mex avenir.
		Tant a enquis du roi novele
3372		Que l'en li a dit bone et bele,
		Que li rois ert a Isneldone.
		Cele voie qui la s'adone
		Vet li vaslez Yseut la bele.
3376		A un pastor qui chalemele
		A demandé : "Ou est li rois ?
		- Sire, fait il, il sit au dois.
		Ja verroiz la Table Reonde,
3380		Qui tornoie conme le monde.
		Sa mesnie sit environ."
		Dist Perinis : "Ja en iron."
		Li vaslet au perron decent,
3384		Maintenant s'en entra dedanz.
		Molt i avoit filz a contors
		Et filz a riches vavasors,
		Qui servoient por armes tuit.
3388		Uns d'eus s'en part, con s'il s'en fuit;
		Il vint au roi, et il l'apele :
		"Va, dont viens tu ? - J'aport novele :
		La defors a un chevauchant,
3392		A grant besoin te va querant."
		Atant estes vos Pirinis :
		Esgardez fu de maint marchis;
		Devant le roi vint a l'estage
3396		Ou seoient tuit li barnage.
		Li vaslet dit tot a seür :
		"Dex saut, fait il, le roi Artur,
		Lui et tote sa conpaignie,
3400		De par la bele Yseut s'amie ! "
		Li rois se lieve sus des tables :
		"Et Dex, fait il, esperitables
		La saut et gart, et toi, amis !
3404		Dex ! fait li rois, tant ai je quis
		De lié avoir un sol mesage !
		Vaslet, voiant cest mien barnage,
		Otroi a li qant que requiers.
3408		Toi tiers seras fet chevaliers,
		Por le mesage a la plus bele
		Qui soit de ci jusq'en Tudele.
		- Sire, fait il, vostre merci !
3412		Oiez por qoi sui venu ci;
		E s'i entendent cil baron,
		Et mes sires Gauvain par non.
		La roïne s'est acordee
3416		O son seignor, n'i a celee :
		Sire, la ou il s'acorderent,
		Tuit li baron du reigne i erent.
		Tristran s'offri a esligier
3420		Et la roïne a deraisnier,
		Devant le roi, de loiauté.
		Ainz nus de tele loiauté
		Ne vout armes saisir ne prendre.
3424		Sire, or font le roi Marc entendre
		Que il prenge de lié deraisne.
		Il n'a frans hon, François ne Sesne,
		A la roi cort, de son linage.
3428		Ge oi dire que souef nage
		Cil qui on sostient le menton.
		Rois, se nos ja de ce menton,
		Si me tenez a losengier.
3432		Li rois n'a pas coraige entier,
		Senpres est ci et senpres la.
		La bele Yseut respondu l'a
		Qu'ele en fera droit devant vos.
3436		Devant le Gué Aventuros
		Vos requiert et merci vos crie,
		Conme la vostre chiere amie,
		Que vos soiez au terme mis,
3440		Cent i aiez de vos amis.
		Vostre cort soit atant loial,
		Vostre mesnie natural.
		Dedevant vos iert alegiee,
3444		Et Dex la gart que n'i meschiee !
		Que pus li serïez garant,
		N'en faudrïez ne tant ne quant.
		D'ui en huit jors est pris le termes.
3448		Plorer en font o groses lermes :
		N'i a un sol qui de pitié
		N'en ait des euilz le vis mollié.
		"Dex, fait chascun, que li demandent ?
3452		Li rois fait ce que il conmandent,
		Tristran s'en vet fors du païs.
		Ja ne voist il s'anz paradis,
		Se li rois veut, qui la n'ira
3456		Et qui par droit ne l'aidera ! "
		Gauvains s'en est levé en piez,
		Parla et dist conme afaitiez :
		"Oncle, se j'ai de toi l'otrise,
3460		La deresne qui est assise
		Torra a mal as trois felons.
		Li plus coverz est Guenelons :
		Gel connois bien, si fait il moi.
3464		Gel boutai ja an un fangoi,
		A un bohort fort et plenier.
		Se gel retien, par saint Richier,
		N'i estovra Tristran venir.
3468		Se gel pooie as poins tenir,
		Ge li feroie asez ennui
		Et lui prendrë an un haut pui."
		Gerflet s'en lieve enprés Gauvain
3472		Et si s'en vindrent main a main.
		"Rois, molt par heent la roïne
		Denaalain et Godoïne
		Et Guenelon, molt a lonc tens.
3476		Ja ne me tienge Dex en sens,
		Se vois encontre Goudoïne,
		Se de ma grant lance fresnine
		Ne pasent outre li coutel,
3480		Ja n'en enbraz soz le mantel
		Bele dame desoz cortine."
		Perinis l'ot, le chief li cline.
		Dit Evains, li filz Urïen :
3484		"Asez connois Dinoalain :
		Tot son sens met en acuser,
		Bien set faire le roi muser,
		Tant li dirai que il me croie.
3488		Se je l'encontre enmié ma voie,
		Con je fis ja une autre foiz,
		Ja ne m'en tienge lois ne fois,
		S'il ne se puet de moi defendre,
3492		S'a mes deus mains ne le fais pendre.
		Molt doit on felon chastïer.
		Du roi joent si losengier."
		Dist Perinis au roi Artur :
3496		"Sire, je sui de tant seür
		Que li felon prendront colee,
		Qui la roïne ont quis meslee.
		Ainz a ta cort n'ot menacié
3500		Home de nul luintain reigné
		Que n'en aiez bien trait a chief :
		Au partir en remestrent grief
		Tuit cil qui l'ourent deservi."
3504		Li rois fu liez, un poi rougi :
		"Sire vaslez, alez mangier.
		Cist penseront de lui vengier."
		Li rois en son cuer out grant joie;
3508		Parla, bien vout Perinis l'oie :
		"Mesnie franche et honoree,
		Gardez q'encontre l'asenblee
		Soient vostre cheval tuit gras,
3512		Vostre escu nuef, riche vos dras.
		Bohorderons devant la bele
		Dont vos oiez tuit la novele.
		Molt porra poi sa vie amer
3516		Qui se faindra d'armes porter."
		Li rois les ot trestoz semons :
		Le terme heent qui'st si lons,
		Lor vuel fust il a l'endemain.
3520		Oiez du franc de bone main :
		Perinis le congié demande.
		Li rois monta sor Passelande,
		Qar convoier veut le meschin.
3524		Contant vont par mié le chemin :
		Tuit li conte sont de la bele
		Qui metra lance par astele.
		Ainz que parte li parlemenz,
3528		Li rois offre les garnemenz
		Perinis d'estre chevalier,
		Mais il ne les vout encor ballier.
		Li rois convoié l'out un poi,
3532		Por la bele franche au chief bloi,
		Ou il n'a point de mautalent :
		Molt en parloient an alent.
		Li vaslez out riche convoi
3536		Des chevaliers et du franc roi;
		A grant enviz sont departiz.
		Li rois le claime : "Beaus amis,
		Alez vos en, ne demorez.
3540		Vostre dame me salüez
		De son demoine soudoier,
		Qui vient a li por apaier.
		Totes ferai ses volentez,
3544		Por lié serai entalentez.
		El me porra molt avancier.
		Menbre li de l'espié lancier,
		Qui fu en l'estache feru :
3548		Ele savra bien ou ce fu.
		Prié vos que li dïez einsi.
		- Rois, si ferai, gel vos afi."
		Adonc hurta le chaceor.
3552		Li rois se rest mis el retor.
		Cil s'en vient : son mesage a fait
		Perinis qui tant mal a trait
		Por le servise a la roïne
3556		Conme plus puet, et il chemine;
		Onques un jor ne sejorna
		Tant qu'il vint la don il torna.
		Reconté a sa chevauchie
3560		A celi qui molt en fu lie,
		Du roi Artur et de Tristran.
		Cele nuit furent a Lidan.
		Cele nuit fu la lune dime.
3564		Que diroie ? Li terme aprime
		De soi alegier la roïne.
		Tristran, li suens amis, ne fine,
		Vestu se fu de mainte guise :
3568		Il fu en legne, sanz chemise;
		De let burel furent les cotes
		Et a quarreaus furent ses botes.
		Une chape de burel lee
3572		Out fait tallier, tote enfumee.
		Affublez se fu forment bien,
		Malade senble plus que rien;
		Et nequeden si ot s'espee
3576		Entor ses flans estroit noee.
		Tristran s'en part, ist de l'ostal
		Celeement, a Governal,
		Qui li enseigne et si li dit :
3580		"Sire Tristran, ne soiez bric.
		Prenez garde de la roïne,
		Qu'el n'en fera semblant et signe.
		- Maistre, fait il, si ferai bien.
3584		Gardez que vos faciez mon buen.
		Ge me criem molt d'aperchevance.
		Prenez mon escu et ma lance,
		Ses m'aportez et mon cheval
3588		Enreignez, mestre Governal.
		Se mestier m'est, que vos soiez
		Au pasage, prez, enbuschiez :
		Vos savez bien le buen passage,
3592		Pieç'a que vos en estes sage.
		Li cheval est blans conme flor :
		Covrez le bien trestot entor,
		Que il ne soit mes conneüz
3596		Ne de nul home aperceüz.
		La ert Artus atot sa gent,
		Et li rois Marc tot ensement.
		Cil chevalier d'estrange terre
3600		Bohorderont por los aquerre;
		Et, por l'amour Yseut m'amie,
		I ferai tost une esbaudie.
		Sus la lance soit le penon
3604		Dont la bele me fist le don.
		Mestre, or alez, pri vos forment
		Que le faciez molt sauvement."
		Prist son henap et son puiot,
3608		Le congié prist de lui, si l'ot.
		Governal vint a son ostel,
		Son hernois prist, ainz ne fist el,
		Puis si se mist tost a la voie.
3612		Il n'a cure que nus le voie.
		Tant a erré qu'enbuschiez s'est
		Pres de Tristran, qui au Pas est.
		Sor la mote, au chief de la mare,
3616		S'asist Tristran sanz autre afaire.
		Devant soi fiche son bordon :
		Atachié fu a un cordon
		A quei l'avet pendu au col.
3620		Entor lui sont li taier mol.
		Sor la mote forment se tret.
		Ne senbla pas home contret,
		Qar il ert gros et corporuz,
3624		Il n'ert pas nains, contrez, boçuz.
		La rote entent, la s'est asis.)
		Molt ot bien bocelé son vis.
		Qant aucun passe devant lui,
3628		En plaignant disoit : "Mar i fui !
		Ja ne quidai estre aumosnier
		Ne servir jor de cest mestier,
		Mais n'en poon or mais el faire."
3632		Tristran lor fait des borses trere,
		Que il fait tant chascun li done.
		Il les reçoit, que nus n'en sone.
		Tex a esté set anz mignon
3636		Ne set si bien traire guignon.
		Meïsmes li corlain a pié
		Et li garçon li mains proisié,
		Qui vont mangant par le chemin,
3640		Tristran, qui tient le chief enclin,
		Lor aumosne por Deu lor quiert.
		L'un l'en done, l'autre le fiert.
		Li cuvert gars, li desfaé
3644		Mignon, herlot l'ont apelé.
		Escoute Tristran, mot ne sone :
		Por Deu, ce dit, le lor pardone.
		Li corbel, qui sont plain de rage,
3648		Li font ennui, et il est sage.
		Truant le claiment et herlot.
		Il les convoie o le puiot,
		Plus de quatorze en fait saigner,
3652		Si qu'il ne püent estanchier.
		Li franc vaslet de bone orine
		Ferlin ou maalle esterline
		Li ont doné : il les reçoit.
3656		Il lor dit que il a toz boit,
		Si grant arson a en son cors
		A poine l'en puet geter fors.
		Tuit cil qui l'oient si parler
3660		De pitié prenent a plorer;
		Ne tant ne quant pas nu mescroient
		Qu'il ne soit ladres cil quil voient.
		Pensent vaslet et escuier
3664		Qu'il se hastent de soi logier
		Et des tres tendre lor seignors,
		Pavellons de maintes colors :
		N'i a riche home n'ait sa tente.
3668		A plain erre, chemin et sente,
		Li chevalier vienent aprés.
		Molt a grant presse en cel marchés;
		Esfondré l'ont, mos est li fans.
3672		Li cheval entrent jusq'as flans,
		Maint en i chiet, qui que s'en traie.
		Tristran s'en rist, point ne s'esmaie,
		Par contraire lor dit a toz :
3676		"Tenez vos reignes par les noz,
		Si hurtez bien de l'esperon;
		Par Deu, ferez de l'esperon,
		Qu'il n'a avant point de taier."
3680		Qant il pensent outre essaier,
		Li marois font desoz lor piez.
		Chascun qui entre est entaiez :
		Qui n'a hueses, s'en a soffrete.
3684		Li ladres a sa main fors traite;
		Qant en voi un qui el tai voitre,
		Adonc flavele cil a cuite.
		Qant il le voi plus en fangoi,
3688		Li ladres dit : "Pensez de moi,
		Que Dex vos get fors du Mal Pas !
		Aidiez a noveler mes dras."
		O sa botele el henap fiert.
3692		En estrange leu les requiert;
		Mais il le fait par lecherie,
		Qant or verra passer s'amie,
		Yseut, qui a la crine bloie,
3696		Que ele en ait en son cuer joie.
		Molt a grant noise en cel Mal Pas.
		Li passeor sollent lor dras,
		De luien puet l'om oïr les huz
3700		De ceus qui solle la paluz.
		Cil qui la passe n'est seürs.
		Atant es vos le roi Artus :
		Esgarder vient le passeor,
3704		O lui de ses barons plusor.
		Criement que li marois ne fonde.
		Tuit cil de la Table Reonde
		Furent venu sor le Mal Pas,
3708		O escus fres, o chevaus cras,
		De lor armes entreseignié.
		Tuit sont covert, que mens que pié;
		Maint drap de soie i ot levé.
3712		Bohordant vont devant le gé.
		Tristan connoisoit bien le roi
		Artus, si l'apela a soi :
		"Sire Artus, rois, je sui malades,
3716		Bociez, meseaus, desfaiz et fades.
		Povre est mon pere, n'out ainz terre.
		Ca sui venuz l'aumosne querre,
		Molt ai oï de toi bien dire,
3720		Tu ne me doiz pas escondire.
		Tu es vestu de beaus grisens
		De Renebors, si con je pens.
		Desoz la toile rencïene
3724		La toue char est blanche et plaine.
		Tes janbes voi de riche paile
		Chaucies et o verte maile,
		Et les sorchauz d'une escarlate.
3728		Rois Artus, voiz con je me grate ?
		J'ai les granz froiz, qui qu'ait les chauz.
		Por Deu me donne ces sorchauz."
		Li nobles rois an ot pitié :
3732		Dui damoisel l'ont deschaucié.
		Li malades les sorchauz prent,
		Otot s'en vet isnelement,
		Asis se rest sor la muterne.
3736		Li ladres nus de ceus n'esperne
		Qui devant lui sont trespassé;
		Fins dras en a a grant plenté
		Et les sorchauz Artus le roi.
3740		Tristran s'asist sor le maroi.
		Qant il se fu iluec assis,
		Li rois Marc, fiers et posteïs,
		Chevaucha fort vers le taier.
3744		Tristran l'aqeut a essaier
		S'il porra rien avoir du suen.
		Son flavel sonë a haut suen,
		A sa voiz roe crie a paine,
3748		O le nes fait subler l'alaine :
		"Por Deu, roi Marc, un poi de bien ! "
		S'aumuce trait, si li dit : "Tien,
		Frere, met la ja sus ton chief :
3752		Maintes foiz t'a li tens fait grief.
		- Sire, fait il, vostre merci !
		Or m'avez vos de froit gari."
		Desoz la chape a mis l'aumuce,
3756		Qant qu'il puet la trestorne et muce.
		"Dom es tu, ladres ? fait li rois.
		- De Carloon, filz d'un Galois.
		- Qant anz as esté fors de gent ?
3760		- Sire, trois anz i a, ne ment.
		Tant con je fui en saine vie,
		Molt avroie cortoise amie.
		Por lié ai je ces boces lees;
3764		Ces tartaries plain dolees
		Me fait et nuit et jor soner
		Et o la noisë estoner
		Toz ceus qui je demant du lor
3768		Por amor Deu le criator."
		Li rois li dit : "Ne celez mie
		Conment ce te donna t'amie ?
		- Dans rois, ses sires ert meseaus,
3772		O lié faisoie mes joiaus,
		Cist maus me prist de la comune.
		Mais plus bele ne fu que une.
		- Qui est ele ? - La bele Yseut :
3776		Einsi se vest con cele seut."
		Li rois l'entent, riant s'en part.
		Li rois Artus de l'autre part
		En est venuz, qui bohordot;
3780		Joios se fist, que plus ne pout.
		Artus enquist de la roïne.
		"El vient, fait Marc, par la gaudine,
		Dan roi, ele vient o Andret :
3784		De lié conduire s'entremet."
		Dist l'un a l'autre : "Ne sai pas
		Conment isse de cest Mal Pas.
		Or eston ci, si prenon garde."
3788		Li troi felon (qui mal feu arde !)
		Vindrent au gué, si demanderent
		Au malade par ont passerent
		Cil qui mains furent entaié.
3792		Tristran a son puiot drecié
		Et lor enseigne un grant molanc :
		"Vez la cel torbe aprés cel fanc,
		La est li droiz asseneors;
3796		G'i ai veü passer plusors."
		Li felon entrent en la fange.
		La ou li ladres lor enseigne,
		Fange troverent a mervelle.
3800		Desi q'as auves de la selle;
		Tuit troi chïent a une flote.
		Li malade fu sus la mote,
		Si lor cria : "Poigniez a fort,
3804		Se vos estes de tel tai ort.
		Alez, seignor ! Par saint apostre,
		Si me done chascun du vostre ! "
		Li cheval fondent el taier :
3808		Cil se prenent a esmaier,
		Qar ne trovent rive ne fonz.
		Cil qui bohordent sor le mont
		Sont acoru isnelement.
3812		Oiez du ladre com il ment :
		"Seignors, fait il a ces barons,
		Tenez vos biens a vos archons.
		Mal ait cil frans qui si est mos !
3816		Ostez ces manteaus de vos cox,
		Si braçoiez parmié le tai.
		Je vos di bien (que tres bien sai),
		G'i ai hui veü gent passer."
3820		Qui donc veïst henap casser !
		Qant li ladres le henap loche,
		O la coroie fiert la boche
		Et o l'autre des mains flavele.
3824		Atant es vos Yseut la bele.
		El taier vit ses ainemis,
		Sor la mote sist ses amis.
		Joie en a grant, rit et envoise,
3828		A pié decent sor la faloise.
		De l'autre part furent li roi
		Et li baron qu'il ont o soi,
		Qui esgardent ceus du taier
3832		Torner sor coste et ventrellier.
		Et li malades les argüe : 
		"Seignors, la roïne est venue
		Por fere son aresnement,
3836		Alez oïr cel jugement."
		Poi en i a joie n'en ait.
		Oiez del ladre, du desfait,
		Donoalen met a raison :
3840		"Pren t'a la main a mon baston,
		Tire a deus poinz molt durement."
		Et cil li tent tot maintenant.
		Le baston li let li degiez :
3844		Ariere chiet, tot est plungiez,
		N'en vit on fors le poil rebors.
		Et qant il fu du tai trait fors,
		Fait li malades : "N'en poi mes.
3848		J'ai endormi jointes et ners,
		Les mains gourdes por le mal dagre,
		Les piez enflez por le poacre.
		Li maus a enpiriez ma force,
3852		Ses sont mi braz com une escorce."
		Dinas estoit o la roïne,
		Aperçut soi, de l'uiel li cline.
		Bien sout Tristran ert soz la chape,
3856		Les trois felons vit en la trape;
		Molt li fu bel et molt li plot
		De ce qu'il sont en lait tripot.
		A grant martire et a dolor
3860		Sont issu li encuseor
		Du taier defors : a certain,
		Ja ne seront mais net sanz bain.
		Voiant le pueple, se despollent,
3864		Li dras laisent, autres racuellent.
		Mais or oiez du franc Dinas,
		Qui fu de l'autre part du Pas :
		La roïne met a raison.
3868		"Dame, fait il, cel siglaton
		Estera ja forment laidiz.
		Cist garez est plain de rouiz :
		Marriz en sui, forment m'en poise,
3872		Se a vos dras poi en adoise."
		Yseut rist, qui n'ert pas coarde,
		De l'uel li guigne, si l'esgarde.
		Le penser sout a la roïne.
3876		Un poi aval, lez une espine,
		Torne a un gué lui et Andrez,
		Ou trespasserent auques nez.
		De l'autre part fu Yseut sole.
3880		Devant le gué fu grant la fole
		Des deus rois et de lor barnage.
		Oiez d'Yseut com el fu sage !
		Bien savoit que cil l'esgardoient
3884		Qui outre le Mal Pas estoient.
		Ele est au palefroi venue,
		Prent les langues de la sanbue.
		Ses noua desus les arçons :
3888		Nus escuiers ne nus garçons
		Por le taier mex nes levast
		Ne ja mex nes aparellast.
		Le lorain boute soz la selle,
3892		Le poitral oste Yseut la bele,
		Au palefroi oste son frain.
		Sa robe tient en une main,
		En l'autre la corgie tint.
3896		Au gué o le palefroi vint,
		De la corgie l'a feru,
		Et il passe outre la palu.
		La roïne out molt grant esgart
3900		De ceus qui sont de l'autre part.
		Li roi prisié s'en esbahirent,
		Et tuit li autre qui le virent.
		La roïne out de soie dras :
3904		Aporté furent de Baudas,
		Forré furent de blanc hermine.
		Mantel, bliaut, tot li traïne.
		Sor ses espaules sont si crin,
3908		Bendé a ligne sor or fin.
		Un cercle d'or out sor son chief,
		Qui empare de chief en chief,
		Color rosine, fresche et blanche.
3912		Einsi s'adrece vers la planche :
		"Ge vuel avoir a toi afere.
		- Roïne franche, debonere,
		A toi irai sanz escondire,
3916		Mais je ne sai que tu veus dire.
		- Ne vuel mes dras enpalüer :
		Asne seras de moi porter
		Tot souavet par sus la planche.
3920		- Avoi, fait il, roïne franche,
		Ne me requerez pas tel plet :
		Ge sui ladres, boçu, desfait.
		- Cuite, fait ele, un poi t'arenge.
3924		Quides tu que ton mal me prenge ?
		N'en aies doute, non fera.
		- A ! Dex, fait il, ce que sera ?
		A lui parler point ne m'ennoie."
3928		O le puiot sovent s'apoie.
		"Diva ! malades, molt es gros !
		Tor la ton vis et ça ton dos :
		Ge monterai conme vaslet."
3932		Et lors s'en sorrist li deget,
		Torne le dos, et ele monte.
		Tuit les gardent, et roi et conte.
		Ses cuises tient sor son puiot :
3936		L'un pié sorlieve et l'autre clot,
		Sovent fait senblant de choier,
		Grant chiere fai de soi doloir.
		Yseut la bele chevaucha,
3940		Janbe deça, janbe dela.
		Dist l'un a l'autre : "Or esgardez
		...................................................
		Vez la roïne chevauchier
3944		Un malade qui set clochier.
		Pres qu'il ne chiet de sor la planche,
		Son puiot tient de soz sa hanche.
		Alon encontre cel mesel
3948		A l'issue de cest gacel."
		La corurent li damoisel.
		........................................................
		Li rois Artus cele part torne,
3952		Et li autre trestot a orne.
		Li ladres ot enclin le vis,
		De l'autre part vint el païs.
		Yseut se lait escorlogier.
3956		Li ladres prent a reperier,
		Au departir il redemande
		La bele Yseut  anuit viande.
		Artus dist : "Bien l'a deservi.
3960		Ha ! roïne, donez la li ! "
		Yseut la bele dist au roi :
		"Par cele foi que je vos doi,
		Forz truanz est, asez en a,
3964		Ne mangera hui ce qu'il a.
		Soz sa chape senti sa guige.
		Rois, s'aloiere n'apetiche :
		Les pains demiés et les entiers
3968		Et les pieces et les quartiers
		Ai bien parmié le sac sentu.
		Viande a, si est bien vestu.
		De vos sorchauz, s'il les veut vendre,
3972		Puet il cinc soz d'esterlins prendre,
		Et de l'aumuce mon seignor.
		Achat bien lit, si soit pastor,
		Ou un asne qui port le tai.
3976		Il est herlot, si que jel sai.
		Hui a suï bone pasture,
		Trové a gent a sa mesure.
		De moi n'en portera qui valle
3980		Un sol ferlinc n'une maalle."
		Grant joie en meinent li dui roi.
		Amené ont son palefroi,
		Montee l'ont; d'iluec tornerent.
3984		Qui ont armes lors bohorderent.
		Tristran s'en vet du parlement,
		Vient a son mestre, qui l'atent.
		Deus chevaus riches de Castele
3988		Ot amené, o frain, o sele,
		Et deus lances et deus escuz.
		Molt les out bien desconneüz.
		Des chevaliers que vos diroie ?
3992		Une guinple blanche de soie
		Out Governal sor son chief mise :
		N'en pert que l'uel en nule guise.
		Arire s'en torne le pas,
3996		Molt par out bel cheval et cras.
		Tristran rot le Bel Joëor :
		Ne puet on pas trover mellor.
		Coste, silie, destrier et targe
4000		Out couvert d'une noire sarge,
		Son vis out covert d'un noir voil,
		Tot ot covert et chief et poil.
		A sa lance ot l'enseigne mise
4004		Que la bele li ot tramise.
		Chascun monte sor son destrier,
		Chascun out çaint le brant d'acier.
		Einsi armé, sor lor chevaus,
4008		Par un vert pré, entre deus vaus,
		Sordent sus en la Blanche Lande.
		Gauvains, li niés Artus, demande
		Gerflet : "Vez en la deus venir,
4012		Qui molt vienent de grant aïr.
		Nes connois pas : ses tu qu'il sont ?
		- Ges connois bien, Girflet respont.
		Noir cheval a et noire enseigne :
4016		Ce est li Noirs de la Montaigne.
		L'autre connois as armes vaires,
		Qar en cest païs n'en a gaires.
		Il sont faé, gel sai sanz dote."
4020		Icil vindrent fors de la rote,
		Les escus pres, lances levees,
		Les enseignes as fers fermees.
		Tant bel portent lor garnement
4024		Conme s'il fusent né dedenz.
		Des deus parolent assez plus
		Li rois Marc et li rois Artus
		Qu'il ne font de lor deus conpaignes,
4028		Qui sont laïs es larges plaignes.
		Es rens perent li dui sovent,
		Esgardé sont de mainte gent.
		Parmié l'angarde ensenble poignent,
4032		Mais ne trovent a qui il joignent.
		La roïne bien les connut :
		A une part du renc s'estut,
		Ele et Brengain. Et Andrez vint
4036		Sor son destrier, ses armes tint;
		Lance levee, l'escu pris,
		A Tristran saut en mié le vis.
		Nu connoisoit de nule rien,
4040		Et Tristran le connoisoit bien.
		Fiert l'en l'escu, en mié la voie
		L'abat et le braz li peçoie.
		Devant les piez a la roïne
4044		Cil jut sanz lever sus l'eschine.
		Governal vit le forestier
		Venir des tres sor un destrier,
		Qui vout Tristran livrer a mort
4048		En sa forest, ou dormoit fort.
		Grant aleüre a lui s'adrece,
		Ja ert de mort en grant destrece.
		Le fer trenchant li mist el cors,
4052		O l'acier bote le cuir fors.
		Cil chaï mort, si c'onques prestre
		N'i vint a tens ne n'i pot estre.
		Yseut, qui ert et franche et sinple,
4056		S'en rist doucement soz sa ginple.
		Gerflet et Cinglor et Ivain,
		Tolas et Coris et Vauvain
		Virent laidier lor conpaignons :
4060		"Seignors, fait Gaugains, que ferons ?
		Li forestier gist la baé.
		Saciez que cil dui sont faé.
		Ne tant ne quant nes connoisons :
4064		Or nos tienent il por bricons.
		Brochons a eus, alons les prendre.
		- Quis nos porra, fait li rois, rendre
		Molt nos avra servi a gré."
4068		Tristran se trait aval au gé
		Et Governal, outre passerent.
		Li autre sirre nes oserent,
		En pais remestrent, tuit estroit;
4072		Bien penserent fantosme soit.
		As herberges vuelent torner,
		Qar laisié ont le bohorder.
		Artus la roïne destroie.
4076		Molt li senbla brive la voie
		..........................................................
		Qui la voie aloignast sor destre.
		Decendu sont a lor herberges.
4080		En la lande ot assez herberges :
		Molt en costerent li cordel.
		En leu de jonc et de rosel,
		Glagié avoient tuit lor tentes.
4084		Par chemins vienent et par sentes;
		La Blanche Lande fu vestue,
		Maint chevalier i out sa drue.
		Cil qui la fu enz en la pree
4088		De maint grant cerf ot la menee.	
		La nuit sejornent a la lande.
		Chascun rois sist a sa demande.
		Qui out devices n'est pas lenz :
4092		Li uns a l'autre fait presenz.
		Ly rois Artus, aprés mengier,
		Au tref roi Marc vait cointoier,
		Sa privee maisnie maine.
4096		La ot petit de dras de laine,
		Tuit li plusor furent de soie.
		Des vesteüres que diroie ?
		De laine i out, ce fu en graine,
4100		Escarlate cel drap de laine;
		Molt i ot gent de riche ator,
		Nus ne vit deus plus riches corz;
		Mestier nen est dont la nen ait.
4104		Es pavellons ont joie fait.
		La nuit devisent lor afaire,
		Conment la franche debonere
		Se doit deraisnier de l'enseigne,
4108		Voiant les rois et lor barnage.
		Couchier s'en vait li rois Artus
		O ses barons et o ses druz.
		Maint calemel, mainte troïne,
4112		Qui fu la nuit en gaudine
		Oïst an pavellon soner.
		Devant le jor prist a toner
		A fermeté, fu de chalor.
4116		Les gaites ont corné le jor;
		Par tot conmencent a lever,
		Tuit sont levé sanz demorer.
		Li soleuz fu chauz sor la prime,
4120		Choiete fu et nielle et frime.
		Devant les tentes as deus rois
		Sont asenblé Corneualois :
		N'out chevalier en tot le reigne
4124		Qui n'ait o soi a cort sa feme.
		Un drap de soie a paile bis
		Devant le tref au roi fu mis;
		Ovrez fu en bestes, menuz.
4128		Sor l'erbe vert fu estenduz.
		Li dras fut achaté en Niques.
		En Cornoualle n'ot reliques
		En tresor ne en filatieres,
4132		En aumaires n'en autres bieres,
		En fiertes n'en escrinz n'en chases,
		En croiz d'or ne d'argent n'en mases,
		Sor le paile les orent mises,
4136		Arengies, par ordre asises.
		Li roi se traient une part,
		Faire i volent loial esgart.
		Li roi Artus parla premier,
4140		Qui de parler fu prinsautier:
		"Rois Marc, fait il, qui te conselle
		Tel outrage si fait mervelle :
		Certes, fait il, sil se desloie.
4144		Tu es legier a metre en voie,
		Ne doiz croire parole fause.
		Trop te fesoit amere sause
		Qui parlement te fist joster.
4148		Molt li devroit du cors coster
		Et ennuier, qui voloit faire.
		La franche Yseut, la debonere,
		Ne veut respit ne terme avoir.
4152		Cil püent bien de fi savoir,
		Qui vendront sa deresne prendre,
		Que ges ferai encore pendre,
		Qui la reteront de folie
4156		Pus sa deresne, par envie;
		Digne seroient d'avoir mort.
		Or oiez, roi : qui ara tort,
		La roïne vendra avant,
4160		Si qel verront petit et grant,
		Et si jurra o sa main destre,
		Sor les corsainz, au roi celestre
		Qu'el onques n'ot amor conmune
4164		A ton nevo, ne deus ne une,
		Que l'en tornast a vilanie,
		N'amor ne prist par puterie.
		Dan Marc, trop a ice duré.
4168		Qant ele avra eisi juré,
		Di tes barons qu'il aient pes.
		- Ha ! sire Artus, q'en pus je mes ?
		Tu me blasmes, et si as droit,
4172		Quar fous est qui envieus croit;
		Ges ai creüz outre mon gré.
		Se la deraisne est en cel pré,
		Ja n'i avra mais si hardiz,
4176		Se il aprés les escondiz
		En disoit rien se anor non,
		Qui n'eüst mal gerredon.
		Ce saciez vos, Artus, frans rois,
4180		C'a esté fait, c'est sor mon pois.
		Or se gardent d'ui en avant ! "
		Li consel departent atant.
		Tuit s'asistrent par mié les rens,
4184		Fors les deus rois. C'est a grant sens :
		Yseut fu entre eus deus as mains.
		Pres des reliques fu Gauvains;
		La mesnie Artus, la proisie,
4188		Entor le paile est arengie.
		Artus prist la parole en main,
		Qui fu d'Iseut le plus prochain :
		"Entendez moi, Yseut la bele,
4192		Oiez de qoi on vos apele :
		Que Tristran n'ot vers vos amor
		De puteé ne de folor,
		Fors cele que devoit porter
4196		Envers son oncle et vers sa per.
		- Seignors, fait el, por Deu merci,
		Saintes reliques voi ici.
		Or escoutez que je ci jure,
4200		De quoi le roi ci aseüre :
		Si m'aït Dex et saint Ylaire,
		Ces reliques, cest saintuaire,
		Totes celes qui ci ne sont
4204		Et tuit icil de par le mont,
		Q'entre mes cuises n'entra home,
		Fors le ladre qui fist soi some,
		Qui me porta outre les guez,
4208		Et li rois Marc mes esposez.
		Ces deus ost de mon soirement,
		Ge n'en ost plus de tote gent.
		De deus ne me pus escondire :
4212		Du ladre, du roi Marc, mon sire.
		Li ladres fu entre mes janbes
		.............................................................
		Qui voudra que je plus en face,
4216		Tote en sui preste en ceste place."
		Tuit cil qui l'ont oï jurer
		Ne püent pas plus endurer :
		"Dex, fait chascuns, si fiere en jure :
4220		Tant en a fait aprés droiture !
		Plus i a mis que ne disoient
		Ne que li fel ne requeroient :
		Ne li covient plus escondit
4224		Qu'avez oï, grant et petit,
		Fors du roi et de son nevo.
		Ele a juré et mis en vo
		Qu'entre ses cuises nus n'entra
4228		Que li meseaus qui la porta
		Ier, endroit tierce, outre les guez,
		Et li rois Marc, ses esposez.
		Mal ait jamais l'en mesquerra ! "
4232		Li rois Artus en piez leva,
		Li roi Marc a mis a raison,
		Que tuit l'oïrent li baron :
		"Rois, la deraisne avon veüe
4236		Et bien oïe et entendue.
		Or esgardent li troi felon,
		Donoalent et Guenelon,
		Et Goudoïne li mauvés,
4240		Qu'il ne parolent sol jamés.
		Ja ne seront en cele terre
		Que m'en tenist ne pais ne gerre,
		Des que j'orroie la novele
4244		De la roïne Yseut la bele,
		Que n'i allons a esperon
		Lui deraisnier par grant raison.
		- Sire, fait el, vostre merci !
4248		Molt sont de cort li troi haï.
		Les corz departent, si s'en vont.
		Yseut la bele o le chief blont
		Mercie molt le roi Artur.
4252		"Dame, fait il, je vos asur :
		Ne troverez mais qui vos die,
		Tant con j'aie santé ne vie,
		Nis une rien se amor non.
4256		Mal le penserent li felon.
		Ge prié le roi vostre seignor,
		Et feelment, molt par amor,
		Que mais felon de vos ne croie."
4260		Dist li roi Marc : "Se jel faisoie
		D'or en avant, si me blasmez."
		Li uns de l'autre s'est sevrez,
		Chascun s'en vient a son roiaume :
4264		Li rois Artus vient a Durelme,
		Rois Marc remest en Cornoualle
		Tristran sejorne, poi travalle.
		Li rois a Cornoualle en pes,
4268		Tuit le criement et luin et pres.
		En ses deduiz Yseut en meine,
		De lié amer forment se paine.
		Mais, qui q'ait pais, li troi felon
4272		Sont en esgart de traïson.
		A eus fu venue une espie,
		Qui va querant changier sa vie.
		"Seignors, fait il, or m'entendez.
4276		Se je vos ment, si me pendez.
		Li rois vos sout l'autrier mal gré
		Et vos en acuelli en hé,
		Por le deraisne sa mollier.
4280		Pendre m'otroi ou essillier,
		Se ne vos mostre apertement
		Tristran, la ou son aise atent
		De parler o sa chiere drue.
4284		Il est repost, si sai sa mue.
		Tristran set molt de Malpertis.
		Qant li rois vait a ses deduis,
		En la chanbre vet congié prendre.
4288		De moi faciez en un feu cendre,
		Se vos alez a la fenestre
		De la chanbre, derier a destre,
		Se n'i veez Tristran venir,
4292		S'espee çainte, un arc tenir,
		Deus seetes en l'autre main.
		Enuit verrez venir, par main.
		- Conment le sez ? - Je l'ai veü.
4296		- Tristran ? Je, voire, et conneü.
		- Qant i fu il ? - Hui main l'i vi.
		- Et qui o lui ? - Cil son ami.
		- Ami ? Et qui ? - Dan Governal.
4300		- Ou se sont mis ? - En haut ostal
		Se deduient. - C'est chiés Dinas ?
		- Et je que sai ? Il n'i sont pas
		Sanz son seü ! Asez puet estre.
4304		- Ou verron nos ? - Par la fenestre
		De la chanbre; ce est tot voir.
		Se gel vos mostre, grant avoir
		En doi avoir, quant l'en ratent.
4308		- Nomez l'avoir. - Un marc d'argent.
		- Et plus assez que la pramesse,
		Si vos aït iglise et messe.
		Se tu mostres, n'i puez fallir
4312		Ne te façon amanantir.
		- Or m'entendez, fait li cuvert,
		Et un petit pertus overt
		Endroit la chanbre la roïne.
4316		Par dedevant vet la cortine.
		Triés la chanbrë est grant la doiz
		Et bien espesse li jagloiz,
		L'un de vos trois i aut matin;
4320		Par la fraite du nuef jardin
		Voist belement tresque au pertus.
		Fors la fenestre n'i aut nus.
		Faites une longue brochete,
4324		A un coutel, bien agucete;
		Poigniez le drap de la cortine
		O la broche poignant d'espine.
		La cortine souavet sache
4328		Au pertuset (c'on ne l'estache),
		Que tu voies la dedenz cler,
		Qant il venra a lui parler.
		S'issi t'en prenz sol trois jorz garde,
4332		Atant otroi que l'en m'en arde
		Se ne veez ce que je di."
		Fait chascun d'eus : "Je vos afi
		A tenir nostre covenant."
4336		L'espie font aler avant.
		Lors devisent li qeus d'eus trois
		Ira premier voier l'orlois
		Que Tristran an la chanbre maine
4340		O celié qui seue est demeine.
		Otroié ont que Goudoïne
		Ira au premerain termine.
		Departent soi, chascun s'en vet,
4344		Demain savront con Tristran sert.
		Dex ! la franche ne se gardoit
		Des felons ne de lor tripot.
		Par Perinis, un suen prochain,
4348		Avoit mandé que l'endemain
		Tristran venist a lié matin :
		Li rois iroit a Saint Lubin.
		Oez, seignors, quel aventure !
4352		L'endemain fu la nuit oscure.
		Tristran se fu mis a la voie
		Par l'espesse d'un'espinoie.
		A l'issue d'une gaudine
4356		Garda, vit venir Gondoïne :
		Et s'en venoit de son recet.
		Tristran li a fet un aget,
		Repost se fu a l'espinoi.
4360		"Ha ! Dex, fait il, regarde moi,
		Que cil qui vient ne m'aperçoive
		Tant que devant moi le reçoive ! "
		En sus l'atent, s'espee tient.
4364		Goudoïne autre voie tient.
		Tristran remest, a qui molt poise.
		Ist du buison, cele part toise,
		Mais por noient; quar cil s'esloigne,
4368		Qui en fel leu a mis sa poine.
		Tristran garda au luien, si vit
		(Ne demora que un petit)
		Denoalan venir anblant,
4372		O deus levriers, mervelles grant.
		Afustez est a un pomier.
		Denoalent vint le sentier
		Sor un petit palefroi noir.
4376		Ses chiens out envoié mover
		En une espoise un fier sengler.
		Ainz qu'il le puisen desangler,
		Avra lor mestre tel colee
4380		Que ja par mire n'ert sanee.
		Tristran li preuz fu desfublez.
		Denoalen est tost alez;
		Ainz n'en sout mot, quant Tristran saut.
4384		Fuïr s'en veut mais il i faut;
		Tristran li fu devant trop pres.
		Morir le fist. Q'en pout il mes ?
		Sa mort queroit : cil s'en garda,
4388		Que le chief du bu li sevra.
		Ne li lut dire : "Tu me bleces."
		O l'espee trencha les treces,
		En sa chauce les a boutees,
4392		Qant les avra Yseut mostrees,
		Qu'ele l'en croie qu'il l'a mort.
		D'iluec s'en part Tristran a fort.
		"Ha ! las, fait il, qu'est devenuz
4396		Goudouïnë - or s'est toluz -,
		Que vi venir orainz si tost ?
		Est il passez ? Ala tanstost ?
		S'il m'atendist, savoir peüst
4400		Ja mellor gerredon n'eüst
		Que Donalan, le fel, enporte,
		Qui j'ai laisié la teste morte."
		Tristran laise le cors gesant
4404		Enmié la lande, envers, sanglent.
		Tert s'espee, si l'a remise
		En son fuerre, sa chape a prise,
		Le chaperon el chief sei met,
4408		Sor le cors un grant fust atret,
		A la chanbre sa drue vint.
		Mais or oiez con li avint.
		Goudoïne fu acoruz
4412		Et fu ainz que Tristran venuz.
		La cortine ot dedenz percie:
		Vit la chanbre, qui fu jonchie,
		Tot vit quant que dedenz avoit,
4416		Home fors Perinis ne voit.
		Brengain i vint, la damoisele,
		Ou out pignié Yseut la bele :
		Le pieigne avoit encor o soi.
4420		Le fel qui fu a la paroi
		Garda, si vit Tristran entrer,
		Qui tint un arc d'aubor anter.
		En sa main tint ses deus seetes,
4424		En l'autre deus treces longuetes.
		Sa chape osta, pert ses genz cors.
		Iseut, la bele o les crins sors,
		Contre lui lieve, sil salue.
4428		Par sa fenestre vit la nue
		De la teste de Gondoïne.
		De grant savoir fu la roïne,
		D'ire tresue sa persone.
4432		Yseut Tristran en araisone :
		"Se Dex me gart, fait il, au suen,
		Vez les treces Denoalen.
		Ge t'ai de lui pris la venjance :
4436		Jamais par lui escu ne lance
		N'iert achatez ne mis en pris.
		- Sire, fait ele, ge q'en puis ?
		Mes prié vos que cest arc tendez,
4440		Et verron com il est bendez."
		Tristran s'esteut, si s'apensa,
		Oiez ! en son penser tensa.
		Prent s'entente, si tendi l'arc.
4444		Enquiert noveles du roi Marc :
		Yseut l'en dit ce qu'ele en sot.
		...................................................
		S'il en peüst vis eschaper,
4448		Du roi Marc et d'Iseut sa per
		Referoit sordre mortel gerre.
		Cil, qui Dex doinst anor conquerre,
		L'engardera de l'eschaper.
4452		Yseut n'out cure de gaber :
		"Amis une seete encorde,
		Garde du fil qu'il ne retorde.
		Je voi tel chose dont moi poise.
4456		Tristran, de l'arc pren ta toise."
		Tristran s'estut, si pensa pose,
		Bien soit q'el voit aucune chose
		Qui li desplait. Garda en haut :
4460		Grant poor a, trenble et tresaut.
		Contre le jor, par la cortine,
		Vit la teste de Godoïne :
		"Ha ! Dex, vrai roi, tant riche trait
4464		Ai d'arc et de seete fait :
		Consentez moi que cest ne falle !
		Un des trois feus de Cornoualle
		Voi, a grant tort, par la defors.
4468		Dex, qui le tuen saintisme cors
		Por le pueple meïs a mort,
		Lai moi venjance avoir du tort
		Que cil felon muevent vers moi ! "
4472		Lors se torna vers la paroi,
		Sovent ot entesé, si trait.
		La seete si tost s'en vait
		Rien ne peüst de lui gandir.
4476		Par mié l'uel la li fait brandir,
		Trencha le test et la cervele.
		Esmerillons ne arondele
		De la moitié si tost ne vole;
4480		Se ce fust une pome mole,
		N'issist la seete plus tost.
		Cil chiet, si se hurte a un post,
		Onques ne piez ne braz ne mut.
4484		Seulement dire ne li lut :
		"Bleciez sui ! Dex ! confession
		............................................................
 



 

 





